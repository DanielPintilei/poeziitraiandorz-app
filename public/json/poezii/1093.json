{
"t" : "Demult, odată undeva...",
"d" : "",
"s" : "Demult, odată undeva\no mamă tînără era\nun singur copilaș avea\nși-atît de mult ce ea-l iubea\ncu nani-nani-l dezmierda,\ncîntări de leagăn îi cînta,\npovești frumoase-i povestea\nși seara cînd îl adormea\nși-n zori cînd fiul se trezea...\n\nAtît de mult se bucura\ncînd copilașul îi zîmbea\nși dulce-dulce gîngurea:\nmă-mi-ca mea\nmă-mi-ca mea...\n\nDar într-o seară-n asfințit\nvenit-a-n cuibul lor iubit\nun oaspe trist și nedorit:\ncopilul drag s-a-mbolnăvit\nn-a mai zîmbit,\nn-a mai vorbit\nîn ochi lumina-i s-a topit\nși obrăjorii-i s-au pălit\nla căpătîiul lor iubit\nplîngea măicuța plîns sfîrșit.\n\nÎn timpul cît a suferit\nmăicuța lui n-a mai dormit\nl-a tot vegheat\nși l-a-ngrijit\ns-a tot rugat\nși s-a gîndit.\nApoi cînd nu s-a așteptat\nvenit-a ceasu-ndurerat:\ns-a stins copilul pe-nserat.\n\nMăicuța lui l-a-nmormîntat\nlîngă biserica din sat\nsub un cireș înrămurat\ncu plîns adînc și mult oftat.\n\nApoi sta zile-ntregi așa\nlîngă mormînt și tot plîngea\npe nume fiul și-l chema\nși aștepta... și aștepta\ndar nimeni nu-i mai răspundea\nși nimeni nu mai gîngurea\nmă-mi-ca mea,\nmă-mi-ca mea.\n\nAtît a plîns\nși-a tot chemat\ncă trupul ei îndurerat\ns-a stins acolo-nsingurat\nlîngă mormîntul neuitat.\n... Cireșu-n frunze l-a-ngropat.\n\nDar ochii ei cînd s-au topit\nîn locul lor au răsărit\ndoi cireșei îngemănați\ncu albe flori încununați\ncrescînd îmbrățișați așa\ncovor de flori din ei cădea\ncînd vîntul blînd îi legăna\npeste morminte s-așternea\nși parcă unul gîngurea:\nmă-mi-ca mea,\nmă-mi-ca mea.\n\nCe dragoste-a putut avea\nde-acest copil mămica sa\nce dragoste mai mare-ar fi\ncine-ar putea\nmai mult\niubi?\n\nDar voi să știți: e Cineva\nce ne-a iubit mai mult de-așa!\nIsus  Hristos\ndin Cer venit\npentru noi toți a suferit\na fost legat,\na fost lovit\napoi pe Cruce răstignit\nși îngropat,\nși străjuit...\n\nDar n-a putut fi biruit\ncăci a-nviat\nși S-a-Nălțat\nîn Cerul binecuvîntat\nși-Acolo, loc preafericit\nla toți cei buni\na pregătit.\n\nEl este-n Cer\ndar e și-aici\ncu toți cei buni\ncurați\nși mici.\nTrimite dragii îngerași\nla toți copiii drăgălași,\nla cei ce-ascultă\nși sînt buni\niar ei i-nvață\nrugăciuni\nși-i însoțesc pe orice căi,\nși îi feresc de oameni răi,\nși îi păzesc în somnul lor\nsă doarmă dulce\nși ușor;\nși îi ajută\nși le spun\nsă-nvețe tot\nce-i sfînt\nși bun...\n\nO mamă poate c-ar putea\ncopilul ei a și-l uita\ndar o, Isus,\nEl nu-I așa!\npe-ai Lui în veci nu-i va uita!\nÎn anii buni sau vreme grea\npentru ai Lui, Iubirea Sa\nnici va pieri nici s-ar schimba\nci-n veci de veci e tot așa.\nO, Te iubesc și eu Isus\nși-Ți mulțumesc că mi-ai adus\natîta har din Cer de Sus\nmi-ai dat părinți ce mă iubesc\nși blînzi, în calea Ta mă cresc\nmi-ai dat Cuvîntul Tău să-L țin\nși rugăciunea să mă-nchin\nși mintea ca să Te ascult\nși-ndemn să Te iubesc mai mult.\nTe rog s-asculți rugarea mea\nși să mă ții în paza Ta\npărinții dragi să mi-i păzești\nlumina Ta mai mult să-mi crești\nfă-mi glasul meu mereu mai blînd\nCuvîntul Tău, mai treaz în gînd.\nIar sufletele, la sfîrșit\nsă ni le duci Isus Iubit\nîn Cerul Tău preafericit\nsă fim Acolo-n nesfîrșit\ncu Tine Domnul Preaiubit.\n"
}