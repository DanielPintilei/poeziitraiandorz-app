{
"t" : "O, Isuse Milostive",
"d" : "",
"s" : "O, Isuse Milostive, Domnul Slăvilor Senine\niarăși zbuciumatu-mi suflet se îndreaptă către Tine.\n\nPleacă-Ți cu-ndurare ochii înspre-acest pămînt de rele\nși primește-mi cu iubire glasul rugăciunii mele.\n\nIarăși am căzut pe cale istovit de greșuri multe\nși nu-i nimeni să mai poată să mi-ajute, să m-asculte.\n\nNumai Tu... eu vin la Tine cu-a păcatelor povară\nși-apăsat de-ndurerare eu Te rog Isuse iară:\n\nCurățește-mi tot adîncul sufletului meu de rele\nși prin harul Tău noiește-mi iar lăuntrul vieții mele.\n\nTaina sufletului spal-o-n Sîngele ce-a curs pe Cruce\nși mai albă ca zăpada ea se va albi atunce.\n\nDin izvoarele iubirii, din sfințenia din ele\nlas-un strop Isuse Doamne în potirul vieții mele.\n\nPașii mei numa-n lumină ale Tale căi să-i poarte\ndrepți, curați și fără vină, după Tine pîn-la moarte.\n\nEvanghelia iubirii a mea gură s-o vestească,\npîn-la capăt a mea viață pentru Tine să trăiască.\n\nSfîntul Tău Cuvînt să fie călăuza vieții mele\ncare să-mi păstreze-un suflet și un gînd ferit de rele.\n\nȘi o inimă curată ca să Te urmez pe Tine\npînă-n clipa cînd veni-voi Sus în Slăvile-Ți Senine.\n"
}