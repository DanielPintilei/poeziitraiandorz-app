{
"t" : "Hristos a Înviat! - căzut-au",
"d" : "",
"s" : "- Hristos a Înviat!... căzut-au\npecețile de pe mormînt\nputerea iadului și-a morții\nprin moartea Lui pe veci le-a-nfrînt.\n\nBătut a fost, scuipat în față,\nde cei mai răi batjocorit\nși-ntre tîlhari a fost pe Cruce,\nde cei mai vinovați hulit.\n\nÎnchis a fost apoi c-o piatră\nși c-o pecete, de Sobor\n- dar a-nviat căci Viu e veșnic\nși veșnic e Biruitor!\n\nAșa-i pe veci și Adevărul\nce El ni L-a descoperit\ncu mii de lespezi și de gratii\nnu poate-n veci fi-năbușit!\n\nCi-atunci cînd toți răstignitorii\nÎl cred zdrobit de mîna lor,\nEl sfarmă temniți,\nrupe lanțuri\nși iese-afară-nvingător!\n"
}