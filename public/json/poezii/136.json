{
"t" : "În prag de cimitir",
"d" : "",
"s" : "Împovărat de zile grele\nazi stau la cimitir în prag\nprivind în urma vieții mele\npierdutul anilor șirag.\n\nE-așa de mult de cînd din țara\ncopilăriei am plecat\nlăsînd în urmă primăvara\nvieții fără de păcat!\n\nE-atît de mult de-atunci - și jalea\nîmi arde sufletul zdrobit\ncînd stau să-mi văd în urmă calea\npe care pîn-aci-am venit!\n\nÎmi văd cărările departe\nși urma pasului trecut\nprin toate văile deșarte\npe unde viața mi-am pierdut.\n\nMi-o văd, cînd mă trezesc în fața\nacestui cimitir, acum!\nȘi plîng amar văzîndu-mi viața\ncomoară risipită-n fum!\n\nPrivesc mereu cu ochii zarea\nși lacrimile-mi curg șuvoi:\n- O, de-aș mai ști acum cărarea\nși de-aș putea să-ntorc napoi.\n\nDe-acum aș ști cum se trăiește\npuțina viață înțelept,\nde-acum aș ști pe ce cărare\nsă vin spre locul unde-aștept!...\n"
}