{
"t" : "Mă dăruiesc Luminii",
"d" : "",
"s" : "Mă dăruiesc Luminii spre-a arde necurmat\nacolo unde jertfa se cere mai curat.\n\nLumina să mă facă o flacără pe-altar\nadeverind Misterul din Pîine și Pahar.\n\nȘi să mă facă rază de candelă-nsoțind\ngemuta rugăciune din duhul suferind.\n\nȘi să mă facă-un soare strălucitor și-aprins\nmărturisind Iubirea pe cît pămînt m-a-ntins.\n\nȘi să mă facă-al nopții luceafăr îndreptar\nspre Adevărul Unic din orișice hotar.\n\nȘi să mă facă farul ce-arată luminos\nLimanul și Salvarea eternă în Hristos.\n\nȘi să mă facă faclă să luminez curat\nSoliei înțelesul cel drept și-adevărat.\n\nȘi să mă facă fulger puternic despicînd\nhotare de-ntuneric cu fiecare gînd...\n\n- Mă dăruiesc Luminii ca torță și ca rug,\npe totdeauna gata de jertfă și de plug.\n"
}