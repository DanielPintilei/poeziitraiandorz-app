{
"t" : "Cînd Te-am aflat pe Tine",
"d" : "",
"s" : "Cînd Te-am aflat pe Tine Doamne\nde toate eu m-am lepădat\neram în sfînta-mi sărăcie\nDumnezeiește de bogat.\n\nCînd Te-am aflat pe Tine Doamne\nal primăverii vis era\ndar ca-ntr-un mijloc greu de iarnă\natît belșug de flori ningea.\n\nCînd Te-am aflat pe Tine Doamne\nnici nu simțeam că merg pe jos\npărea că zbor prin întuneric\nașa era de luminos.\n\nCînd Te-am aflat pe Tine Doamne\ntot sufletu-mi era vrăjit\nplîngeam ca-n cea mai grea durere\natît eram de fericit.\n\nCînd Te-am aflat pe Tine Doamne\neram atît de vinovat\ndar ca pe cel mai fără vină\nașa cu drag m-ai sărutat.\n\nCînd Te-am aflat pe Tine Doamne\no zi așa de rînd era\ndar n-am de-atuncea sărbătoare\nmai fericită decît ea.\n\nCînd Te-am aflat pe Tine Doamne\neu am simțit că sînt bogat\n- dar nici atunci, nici azi, Isuse -\nnu știu cît sînt cu-adevărat...\n"
}