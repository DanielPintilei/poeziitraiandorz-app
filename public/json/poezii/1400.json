{
"t" : "Atît de-aproape ești",
"d" : "",
"s" : "Atît de-aproape ești de moarte\ncă nu se poate să nu vezi\nce lungă-i umbra ei spre tine\nși mîna ei spre unde șezi!\n\nAtît de-aproape e nălțarea\nde prăbușire și de-abis,\ncă nu se poate să nu vadă\nacel ce are-un ochi deschis!\n\nAtît de-aproape e trufia\nde neascultare și blestem\ncă încă de pe tron s-aude\neternul plîns și cîți și-l gem.\n\nAtît de-aproape-i Judecata\nși iadul, de-orișice păcat\nc-ar trebui să fugi cu groază\nde tot ce pare necurat.\n\n... Și Dumnezeu e-atît de-aproape\nde tine credinciosul Său,\ncă fără știrea Lui nu-i nimeni\ns-atingă-un fir din capul tău.\n\nSă ai credință deci, și frică, - \nspre două părți ai drum deschis:\nși mergi pe-o punte-atît de-ngustă\nîntre Infern și Paradis!\n"
}