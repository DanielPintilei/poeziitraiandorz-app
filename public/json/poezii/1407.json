{
"t" : "Nu mi-am pierdut",
"d" : "",
"s" : "Nu mi-am pierdut nici una din vorbele rostite\npe-o cale cunoscută s-au înșirat pe rînd\nși-au mers să mă aștepte acolo unde-odată\npe ultima urmînd-o, voi fi și eu curînd.\n\nNu mi-am pierdut nici una din urmele vieții\npe care-n zi sau noapte, cu vină sau cu har,\nle-am semănat prin locuri, prin inimi și prin clipe\n- le voi găsi-adunate odată toate iar.\n\nM-așteaptă toate-toate la capătul de-aproape\ncu zîmbet sau cu lacrimi, cu slavă sau mustrări\nsă-mi apere lumina și numele de moarte\nsau Celui Drept să-mi ceară plătitele ocări.\n\n- O, dragi cîntări alese, veniți atunci spre mine\ncu dragostea cu care m-am dus și eu spre voi,\ncum eu v-am pus podoabe să fiți voi mai frumoase\nsă-mi puneți și voi mie în Ziua de Apoi.\n"
}