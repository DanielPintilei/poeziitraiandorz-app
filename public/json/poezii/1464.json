{
"t" : "O Doamne, ai milă",
"d" : "",
"s" : "O Doamne, ai milă de cei care-i chemi\nsă vină pe urmele Tale,\najută-i în lupta din grelele vremi\nnimic să nu-i frîngă pe cale!\n\n- Ajută-l pe-acel care-n urmă-a lăsat\nprea mari prietenii sau păcate\nsă nu-l mai întoarcă din drumul curat\ndorința spre cele lăsate.\n\n- Ajută-l pe-acel ce-a lăsat pe pămînt\niubiri prea adînci și prea grele\nsă nu-Ți lase calea cu sufletul frînt\nși inima-ntoarsă spre ele.\n\n- Ajută-l pe-acel ce-a lăsat multe-averi\nși scapă-l de orice robie\nca slobod de-a lumii deșarte poveri\nsă-Ți poată urma numai Ție.\n\n- Ajută-l pe-acela cu suflet legat\nce-ascunse păcate mai ține\ncăci cel care Tu nu-l desparți de păcat\npăcatu-l desparte de Tine.\n\n- Ajută-l pe-acel ce plecînd lasă tot\npe veci să se rupă de toate\nsă n-ajungă stîlp ca femeia lui Lot\nprivind blestemata cetate.\n\n- Ajută-l pe-acel ce-a ajuns pe altar\nși nu-i pregătit de-njunghiere\nsă nu-l piardă frica de-al morții hotar\npierind la un pas de-nviere.\n\nAjută-i pe toți cînd e clipa cea grea\nsă biruie tot ce-i mai leagă\nca dînd lumea-ntreagă pe dragostea Ta\nsă afle-a Ta dragoste-ntreagă.\n"
}