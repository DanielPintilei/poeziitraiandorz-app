{
"t" : "Dac-ar fi să iau Isuse",
"d" : "",
"s" : "Dac-ar fi să iau Isuse\nviața iar de la-nceput,\ntot cu Tine mi-aș trăi-o\ndar mai altfel ca-n trecut.\n\nMi-aș trăi mai viu credința\nmai din plin, mai neclintit,\norice duh de rătăcire\nosîndindu-l mai grăbit.\n\nAș nălța și mai puternic\nal nădejdii steag curat,\nmai senin, mai plin de pace\nlupta vieții s-o străbat.\n\nMi-aș păzi mai mult ca ochii\ndragostea pîn-la mormînt\nca nimic să nu-i păteze\nnumele și chipul sfînt.\n\nAș iubi mai mult Lucrarea\naș căuta mai mult pe frați\nși Cuvîntul Cărții Sfinte\nL-aș sorbi mai cu nesaț.\n\nN-aș ieși din ascultarea\ndragostei frățești nicicînd\nmai cu spor mi-aș face lucrul\nsufletul mi-ar fi mai blînd.\n\nM-aș sili, mai mulți la Tine\nși mai dulce să-i atrag,\nfrumusețea Casei Tale\naș căuta-o mai cu drag.\n\nMi-aș urma tot drumul vieții\nmai curat și mai frumos\n- o, abia atunci sfîrșitul\nmi-ar fi vrednic de Hristos!\n"
}