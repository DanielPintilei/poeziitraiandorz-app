{
"t" : "Abia vă văd de lacrimi",
"d" : "- 15 august -",
"s" : "Abia vă văd de lacrimi șiragul, pe cărare\nurcînd spre rugăciune, spre ceața de lumină\ncît vă cuprind prin gratii și vă desprind din zare\npăreți un stol de îngeri plutind peste colină.\n\nCum stați privind Golgota de ziduri și de groază\nspre unde-a noastre trupuri se schimbă-ncet în moaște\nprivirile-mi slăbite nu pot să vă mai vază,\ndar sufletul din mine ce-adînc vă recunoaște!\n\n... Plecați mironosițe și ucenici în pace\nspre unde se-nsenină izvoarele puterii\ndar sus, de pe colină, cîntați cînd veți întoarce\nspre locul pătimirii Cîntarea Învierii!\n\n"
}