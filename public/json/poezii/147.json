{
"t" : "Și iar Te naști",
"d" : "",
"s" : "Și iar Te naști din nou Isuse\nși iarăși vii ca alte dăți\nîn lumea urii neapuse\ncărarea păcii s-o arăți.\n\nSpre-a Tale zări de pace pline\npe-ai urii fii îi vei chema\ndar vai, îndemnul spre mai bine\nașa de greu îl vor urma.\n\nDin Slava dragostei nespuse\ncobori în lumea Ta să-i iei,\ncu drag îi chemi spre ea Isuse\ndar ei se sfîșie-ntre ei.\n\nO Doamne, lumea-i astăzi plină\nde patimi și de farisei\nși totuși mila Ta divină\nmai vine și mai stă-ntre ei!\n\nMai vii, chiar dacă Sfîntu-Ți Nume\ndin nou un an Îl vor huli...\n- Ce dragoste Te-aduce-n lume\ncu ce puteri o poți iubi!\n\nCobori la ei și-i chemi la Tine\ncu milă-i chemi, de ei Ți-e dor\n- O, dacă-ar ști ei cine vine\nși cine-așteaptă-n ușa lor!...\n\nDar vii\ncăci dintre ei Isuse\ncîțiva primi-vor scumpu-Ți Har\nîn taina inimii supuse...\nȘi pentru ei, cu drag vii iar.\n"
}