{
"t" : "Cît am pierdut!...",
"d" : "",
"s" : "Cît am pierdut noi pentru Tine\ne tot ce-n lume-avem senin\n- ce mult e pentru noi Isuse\ndar pentru Tine, ce puțin!\n\nCopiii, soarele și casa\nce-n lume numai una ai\niubirea, libertatea, visul\nși tot ce-i unic într-un grai.\n\nPe toate le-am pierdut căci anii\ntrecuți cu ele, nu mai vin\nnu mai revine viața dusă\nși tot ce-a fost a fi senin...\n\nPierduți sînt anii cînd mînuța\ncopiilor ne-ar fi-alintat\nși ziua cînd părinții noștri\nnemîngîiați s-au mormîntat!\n\nPierdutu-s-a prietenia\ncu bucuriile din ea\nși tot ce fiecare-n lume\no dată numai, poate-avea.\nȘi numai o zi, ca-n moarte,\nși-odată Ți le-am dăruit,\ntrăind, în fiecare clipă\nde mii de ori Ți le-am jertfit!\n\nPe fața noastră suferința\nneșters lăsat-a chipul mut\nși nimenea pe lumea asta\nnu poate-ntoarce ce-am pierdut...\n\nE unic pentru noi aceasta\n- dar pentru vecii toți cîți vin\nși pentru cît în ei ne-așteaptă\nIsuse Scump, - e prea puțin!\n"
}