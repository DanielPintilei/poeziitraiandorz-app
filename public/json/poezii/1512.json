{
"t" : "Vă chem",
"d" : "",
"s" : "Vă chem cu mîini întinse prin gratii, ca prin soare\n- și inima trimisă din depărtări v-aduce\nca zorile-Aurorii pe Serile Polare\nca zîmbetul Genezei pe Fața de pe Cruce!\n\n... Sub crucea mea nu-i nimeni...\nsurorile și mama\nplîng, neștiind, departe de locul pătimirii\nîntunecat, aproape e numai Akeldama\nși albul sol prieten cu luntrea despărțirii!\n\nO, reveniți spre ochii închiși, ființe scumpe\nși-mi însoțiți plecarea c-o albă fîlfîire,\ncu fruntea luminoasă să intru-n beznă cum pe\nnălțimi zîmbește, seara, apusa strălucire.\n"
}