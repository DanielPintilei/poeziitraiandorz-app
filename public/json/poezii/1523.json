{
"t" : "Nu ești învins!",
"d" : "",
"s" : "Nu ești învins cît timp credința\nnu ți-ai schimbat și nu ți-ai stins;\n- credința iarăși te ridică\npoți fi căzut, dar nu învins!\n\nNu ești înfrînt cît ai nădejde\nși țelul ei îți este sfînt:\n- nădejdea iarăși te-ntărește\npoți fi trîntit, dar nu înfrînt!\n\nNu ești zdrobit cît ai iubirea\ncurată și de neclintit:\n- iubirea iarăși te înalță\npoți fi călcat, dar nu zdrobit!\n\nNu ești departe pînă duhul\nși rugăciunea nu ți-s reci,\n- prin ele ești mereu aproape\ndar fără ele dus pe veci.\n\nNu rătăcești cît timp ții gîndul\nși inima la ce-ai primit:\n- cînd inima ți-e-n altă parte\nchiar stînd cu-ai tăi ești rătăcit!\n\nNu mori cînd inima-ncetează\n- ci cînd de cer ai ochii rupți,\ncînd nu mai arzi și nu mai sîngeri,\ncînd nu mai plîngi și nu mai lupți!\n\nBiruitori, eroi și vrednici\nsînt numai cei ce neclintit\nduc legămîntul pîn-la jertfă\nși luptă pînă la sfîrșit!\n"
}