{
"t" : "Tu nu-ți dai încă seama",
"d" : "",
"s" : "Tu nu-ți dai încă seama că toate-au un sfîrșit\nci crezi că-n veci vor ține aceste căi ușoare\nși clipele de cîntec și drumul fericit\nși dulcea primăvară cu zarea zîmbitoare.\n\nTu nu-ți dai încă seama că-n cupa care-o bei\nplăcerea-i otrăvită și unda-i blestemată,\ncă tot ce strîngi din lume, tot ce culegi și iei\ncu lacomă plăcere, - cumplit va arde-odată.\n\nTu nu-ți dai încă seama cît pierzi disprețuind\nîndemnul conștiinței ce-nspre Hristos te cheamă\nde undeva din taina ce-a mai rămas veghind\nsă-ntorci de la păcatul ce sufletu-ți destramă!\n\nTu nu-ți dai încă seama,\n- dar tot ce pierzi acum\nși-mprăștii cu risipă sînt zilele-ți puține,\nsînt anii mîntuirii ce ți-i prefaci în scrum,\nsînt singura-ți comoară\n- și tu ți-o faci ruine...\n\nTu nu-ți dai încă seama, dar va veni o zi\ncînd vei vedea cu groază netrebnica-ți pierzare,\ncînd tot ce vezi pe lume ai da să poți primi\no singură nădejde de-a vieții viitoare!\n"
}