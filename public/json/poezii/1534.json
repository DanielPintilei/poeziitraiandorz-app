{
"t" : "La ceasul pocăinței",
"d" : "",
"s" : "La ceasul pocăinței mă cercetez în tot\nadîncul vieții mele, și fără părtinire\nsă-mi aflu orice vină, orice păcat să-l scot\nsă-l osîndesc, să-l leapăd, să-mi aflu liniștire.\n\n... N-am otrăvit pe nimeni, dar buzele-mi de jar\nși ochii de dorințe, n-au biruit ispite...\nn-am omorît pe nimeni, n-am ars pe nimeni, dar\nprea des și cu plăcere am mers pe căi oprite.\n\nPrea m-am temut de ochii tîlhari și prefăcuți\nlumina cea din mine nu le-a învins trufia,\nși n-am luat în seamă dușmanii cei tăcuți\nnici vulpile mărunte ce-mi nimiciră via!\n\nPrea multă nepăsare am dat la cele mici,\nprea multă grijă celor ce le-am crezut de frunte\nși-azi văd că nu-i nimica de lepădat și nici\nnu sînt pe lumea asta păcate prea mărunte.\n\nNu-n orice timp blîndețea smerită m-a-nsoțit,\niertarea și tăcerea n-au fost mereu senine,\nadeseori în noapte nu m-am sculat grăbit\nsă chem din drum străinul să-l ospătez la mine.\n\nA stat atîta vreme pe ușa mea zăvor\nși n-am spălat picioare spre Domnul prăfuite,\nn-am dat cu bucurie oricînd la cerșetor\nprea slobozi mi-au fost cîinii prin curțile-ngrădite.\n\n... La ceasul Pocăinței mă cercetez în tot\nși-mi cer zdrobit iertare plecînd smerita frunte,\ncăci toate sînt păcate de moarte cîte-mi scot\niar cel mai greu e-acela că le-am crezut mărunte.\n"
}