{
"t" : "O, rugăciune, apă lină",
"d" : "",
"s" : "O, rugăciune, apă lină\ncu unde tot mai dulci și-adînci,\ncum curgi spre Patria Divină\nferind de-nvîrtejiri și stînci!...\n\nFiința ce s-afundă-n tine\nse curăță de tina ei\nîși uită zbuciumul și lupta\nși chinul tot din anii grei.\n\nCu suflet pînă în străfunduri\npătruns de-al fericirii gînd\ntrăiește slava îngerească\ncu chipul strălucind, tăcînd...\n\n- O, stare binecuvîntată\nspre Unde poți să te ridici,\ncînd fața trupului e-ntoarsă\nși ruptă de la cei de-aici.\n\nPreafericită apă lină\ncu cel din urmă sfînt șuvoi\nmă ia în zarea ta divină\nși nu mă mai adu-napoi!\n"
}