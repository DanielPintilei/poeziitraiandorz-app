{
"t" : "Cîntarea Roadelor",
"d" : "",
"s" : "Cine sînt acei ce-nfruntă vremea atît de aspră și de grea\narînd și semănînd întruna batjocoriți de cei din jur?\n... Pe fețe stropii de sudoare\ncu stropi de lacrimi se-mpreun\nnici vîntul iernii nu le uscă,\nnici ploaia verii nu le spală\ndoar soarele ce dogorește le schimbă-n ceva lucitor\nde nu știi dacă-s stropi de sînge\nsau stropi de aur de Ofir...\n\nLa ce privesc așa nainte spre Răsărit cu bucurie?\nSpre unde-aleargă-așa de grabnic\nchiar dacă duc povară grea?\nDe ce așa de tare-apasă pe plugul prea cu greu mergînd?\nDe ce trec aruncînd sămînța\nde-atîtea ori pe-același loc?\nDe ce pe boabe de semințe cad boabe de pe fruntea lor?\nCînd seara este-atît de-aproape\nde ce ei nu privesc napoi?\n- Sînt cei ce seamănă cu lacrimi\npentru culesul cu cîntări!\n\nCine sînt acei ce-n brațe pline culeg lumină și comori?\nA-cui sînt cîntecele-acestor frumoase roade\ndulci și mari?\n- Căci pînă peste tot hotarul întins, răsună voioșia\natîtor vii, livezi și lanuri,\ncu largi arome de belșug!\n\n- Sînt frații mei de ger și jertfă,\nde crez și cer\nde plug și plîns\ncu care-am semănat alături\nși-aș vrea alături să culeg...\n\n- Stăpîne-al Roadelor Eterne,\ndoresc să-Ți cer să-mi dai la urmă\ncîntarea celui ce culege un rod prin muncă cîștigat\nde-acolo chiar de unde nimeni n-a mai crezut\ndecît el singur\nnu numai pentru că acolo a plîns și-a suferit ca nimeni\nci pentru că-a crezut atuncea,\ncînd nimeni alții nu credeau!\n"
}