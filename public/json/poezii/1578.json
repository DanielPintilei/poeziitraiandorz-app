{
"t" : "Nimic nu s-a-ntîmplat nici astăzi",
"d" : "",
"s" : "Nimic nu s-a-ntîmplat nici astăzi\n- zici tu,\n- și alții zic așa! -\nnimic nici lumii, nici cetății, nici ție nu ți s-a-ntîmplat...\n... Privești vecinul și pe alții,\nînchizi oblonul și te culci,\nși nu-ți dai seama cît de bine-i că nu s-a întîmplat nimic.\nCe mare har e de la Domnul, că nu s-a întîmplat nimic...\n\nCînd zeci și sute de primejdii te pot pîndi la orice pas,\nnenorociri neprevăzute cînd pot atîtea să se-ntîmple,\ncînd prăbușiri\nși morți cumplite\ncer mii de jertfe-n orice zi\ncînd rele după rele-n lume cer plata de la Dumnezeu,\niar plata asta El,\nnici astăzi\nn-a-ngăduit să ne-o primim,\ncînd moartea seceră întruna și-i zilnic lîngă fiecare,\ndar de ai tăi\nși de la tine\n\na-ndepărtat-o Domnul azi,\ncînd bunătatea și-ndurarea te-a mai îngăduit o zi,\nși cînd Dreptatea și Răsplata\nte-au mai răbdat să treci o noapte\n- tu spui cu voce plictisită: - A, nu s-a întîmplat nimic!...\n\nO, mulțumește, mulțumește cutremurat lui Dumnezeu\ncu umilință pentru harul că nu s-a întîmplat nimic.\nDe ziua și de noaptea care\nte culci și te scoli din patul tău.\nCăci, o, ce multe pot să vină atunci cînd n-a venit nimic\nși cîte-ar fi putut fi astăzi,\nda, cînd nimic nu s-a-ntîmplat!\n"
}