{
"t" : "Plată",
"d" : "",
"s" : "Nu ți-e groază de rău ție celui ispitit să-l faci?\nsau nu ți-e și mai mult ție ce-l faci chiar neispitit?\n\nSă vă fie, să vă fie de rău groază tuturora\ncelor care-l faceți astăzi și măcar nu vă-ngroziți!\n\nCăci răsplata fărdelegii,\nplata fiecăror rele\nvă așteaptă,\nvă așteaptă, fiți încredințați,\ncurînd!\n- Ori aici,\nori la sfîrșitului drumului vieții voastre\nce cu fiecare noapte tot mai scurt e\ntot mai scurt!...\n\nFie-ți groază ție celui care crezi nimic păcatul\ncăci păcatul orișicare, e o piatră ce-o pornești\npeste povîrnișul vieții...\nva stîrni pe multe-n cale\nși va face-o avalanșă de nenorociri mergînd...\n\n- Cînd vei fi-ngropat din lume,\nviața ta va fi sfîrșită,\ndar urmările nefaste a păcatului rămîn...\nȘi vor merge mai departe,\nsemănînd mereu în alții\nși în alții\nblestematul rod amar și otrăvit,\npînă la urmașul ultim din minutul Judecății...\n\nLa Slăvita Judecată,\nurmărind napoi pe firul\nrăului,\nse va ajunge la păcatul tău de-acum!...\n- Iar tu vei lua răsplata pentru toată răutatea\nce-ai adus-o tu-n viața celor care te-au urmat!\n\nFie-ți groază de rău ție suflete ce faci păcate\nfugi de rău și nu-l mai face\nniciodată-n nici un fel\ncăci răsplata lui, fii sigur: te ajunge,\nte ajunge\nori în viață ori în moarte,\nori și-acum și-atunci!\n\n- Dumnezeu nu Se grăbește ci așteaptă,\ntot așteaptă\nfiindcă nici Se răzgîndește\nnici întîrzie,\nplătind...\n"
}