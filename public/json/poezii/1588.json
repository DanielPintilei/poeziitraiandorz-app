{
"t" : "Adevăr",
"d" : "",
"s" : "Este-adevărat că prima-nțelepciune e Hristos\niar că-a doua e tăcerea, tot așa-i de-adevărat.\nCăci vrăjmași ți-i faci pe oameni\nnumai cînd le spui vreodată\nAdevărul, adevărul hotărît sau mustrător.\nCăci un adevăr de formă și-o credință doar de vorbe\nnu va supăra pe nimeni...\npoți să vestești oricînd...\nCînd se-nfățișează însă Adevărul spre trăire,\natunci se aleg din oameni, care sînt\nși care nu-s!\n\n... Adevărule preadulce nu știam demult eu oare\ncă-ntre oameni mai comodă și-nțeleaptă e tăcerea?\nDar dac-aș fi făcut eu astfel\ncum Ți-aș fi fost credincios?\nȘi cum aș mai fi eu oare frate și nevinovat?\n\nAdevărule preadulce, cîte lovituri în viață\ncîte lacrimi și prigoane mi-ai adus\ncînd Te-am urmat!...\nTu m-ai despărțit de prieteni,\nTu m-ai depărtat de-acasă,\nTu m-ai rupt din locuri scumpe\nși m-ai scos din locuri dragi\nmi-am zdrobit viața-n lupte\nși în lipsuri\nși în muncă\nsă-ndur foame și mizerii și batjocuri\n- tot mai singur...\n- Dar cu toate-acestea astăzi Te iubesc\nmereu mai tare\nfiindcă pacea conștiinței numai Singur Tu mi-o dai!\n\nCînd Te apăr și azi pe Tine, iată sînt lovit\npe față\nși vorbit de rău pe spate,\nși vîndut de frați vicleni,\nsă fiu izgonit din inimi,\n- ale mele binefaceri\nsînt jignite și uitate,\nmeritul batjocorit.\n- Dar și-așa,\ncu toate-acestea și chiar pentru-acestea toate\neu vreau să rămîn cu Tine Sfînt și Unic Adevăr!\nDupă cum întîia dată Te-am crezut pe totdeauna\nși-am pus legămînt ca astfel să Te-ascult pîn-la sfîrșit\ncăci Tu-mi dai inimii pacea,\nconștiinței bucuria,\nși-n odihna mea și-n muncă\nși în umbră și-n senin!...\n\nFrații mei, dacă-mi vreți bine, - binele adevărat,\neu vă rog ca totdeauna adevărul să-mi grăiți!\n- căci atunci îmi faceți bine\nși atunci îmi sînteți frați.\n\nSpune-ți-l totdeauna, căci eu nu întotdeauna\npot să-l văd deplin\nși-adesea eu sînt slab și ispitit.\n\nSpuneți-mi-l chiar și-atuncea\ncînd îmi este împotrivă.\nDacă-i el, îl voi cunoaște!\n- și-i voi săruta nuiaua\ncăci din toate-acela-mi este cel mai binefăcător.\n"
}