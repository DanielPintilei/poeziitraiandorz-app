{
"t" : "Dorință",
"d" : "",
"s" : "Înțeleptul înfrînării a grăit odată-așa:\n- Nu tu vrei!\nci este-n tine un păcat. Acela vrea!\nDar tu nu ești numai trupul,\nsau nu trup în primul rînd\nci în primul rînd ești suflet\n- nu uita ce-ți spun nicicînd:\nSufletul mereu să-ți țină trupul strîns în frîul său\nca acesta să nu-l tragă în prăpastie și-n rău\nsă nu-l ducă la păcate de-unde nu mai e salvat\nsau și dacă e,\nrămîne cu o rană necurmat...\n\nUn păcat făcut din suflet, sufletește-i și plătit\ncel făcut unit cu trupul, de-amîndouă-i ispășit\nde-amîndouă împreună,\nori în moarte\nori aici\ncăci nimica nu se pierde nici din mari\nși nici din mici.\n\nDumnezeul meu Puternic, dă-mi Te rog puteri să-mi rup\nși să-mi smulg oricînd din suflet\npofte izvorînd din trup\nși dorința de-a m-atinge de ce nu mi-e-ngăduit,\ndar de care cu putere sînt atras și-nlănțuit\ncăci numai dorința care sper s-o pot înfăptui\npoate chinui-al meu suflet și viața a-mi zdrobi\nși numai aceasta-mpinge la păcat\nspre-a o avea.\nCele nenădăjduite, nu te chinuiesc așa!\n\nSă renunț la bucuria care Tu nu vrei s-o iau\nși să nu cîrtesc în mine cînd văd pe-alții că o au\nfă să nu se nască-n mine gelozii și dușmănie\ncătre-acei ce Tu mai darnic și mai bun pari\ndecît mie.\nCi să știu că totdeauna Tu ești Drept și Bun, Părinte\nși-ai să-mi dai mai bun la urmă\nce-am avut mai rău, nainte.\n\nDu-mă Doamne pîn-la starea să pot renunța-mpăcat\nnici regret\nși nici mîndrie neavînd c-am renunțat.\nMai ales cînd e-n folosul celor care nu vor fi\nnici cu vorba, nici cu fapta\nîn măsură-a-mi răsplăti.\nȘi să pot primi-n liniște orice casă și-așternut\nchiar și-atunci cînd sînt acelea care\nnu eu mi le-am vrut.\nDă-mi dorința cea stăpînă peste orișice dorinți\ncăci atunci avea-voi numai calea fiilor cuminți!\n"
}