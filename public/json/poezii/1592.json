{
"t" : "Plăceri",
"d" : "",
"s" : "Orice vîrstă din viață și-are-a ei plăceri, la rînd\nține cît le ține vremea,\ntrec cu vîrsta lor, trecînd.\n\nÎn copilărie, omul are joaca și-alergarea\nmai tîrziu, în tinerețe, cărțile și vitejia\nîn maturitate, munca și familia și lumea\niar la bătrînețe, visul și poveștile și vinul...\nDacă-o vîrstă încetează, i-ncetează și plăcerea\ncăci ce-i trecător ca trupul, e supus acestei legi...\n\nNumai gustul sfînt rămîne ca iubirea lui Hristos\npentru orice vîrstă-același sufletului credincios\nși-l păstrează pururi tînăr pîn-la bătrîneți pe-acel\ncare-l are și-l păzește, scump, ca sufletul din el\ncăci pe cînd de celelalte numai trupul ni-e legat\ndupă trup se schimbă toate și cu el pierind odat’\n- sfînta Duhului plăcere este-a-ntregii ființei dor\nși-i legată-ntîi de suflet care e nemuritor\nnetrecîndu-i niciodată vremea ei ea stă mereu\nși mereu e mai frumoasă,\nsfîntă, ca din Dumnezeu...\n\nCe-i trupesc în noi se duce, se destramă,-mbătrînește\ndar ce-i sufletesc nu piere, nici se schimbă niciodată...\nPot să ne slăbească ochii, poate părul să ne-albească,\ninima să obosească, tremurări s-avem în glas,\n- sufletul și-atunci tresare și se bucură, ca tînăr,\ncînd cunoaște, și-l atinge ce-i frumos și-adevărat.\nȘi iubește-n orice vîrstă cu aceeași tremurare\nprimăvara, curăția și-Adevărul fericit,\npoate chiar și mai puternic în apusul bătrîneții\ncăci cu-atît mai dureroasă e-o comoară\ncînd o temi.\n\nDragostea pentru Lumină\nși plăcerea de Hristos\ntotdeauna-s bucurie și la suflet și la trup.\n\nȘi fiindcă bucuria totdeauna-ntinerește\ncel ce-o are, pe vecie, va fi tînăr\nca și ea.\n"
}