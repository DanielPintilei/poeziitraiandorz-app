{
"t" : "Cîntărețul",
"d" : "",
"s" : "În viață a dorit să cînte spre-a veseli și-a mîngîia\npe toți în jurul său prin cîtă era singurătatea sa\nfiindcă-avea încredințarea că Dumnezeu stă în cîntări\niar de nimic nu-i lipsă-n lume și între oameni\nca de El.\n\nAdeseori simțea-n adîncu-i un gol ca golul ce rămîne\nde unde ies prea multe lacrimi,\nprea multe flori\nși prea mult dor\ndar rădăcinile iubirii adînc înfipte în cîntare\nrodeau cu zîmbet pentru alții\nchiar dacă nu și pentru el.\n\nCîndva pe crucea lui nu scrieți nimic îndurerat și trist\npăcatele i se vor pierde odată cu țărîna lui,\ndar armoniile din suflet rodi-vor pururi mîngîiate\ndin an în an\nmereu în alții,\ncrescîndu-i pentru mai frumos.\n\nPe fața lui n-a fost tristețe\nnici cînd în suflet o avea\nde-aceea moale și frumoasă să-i fie țărîna de pe ochi\ncăci moale și ușoară-n lume a fost umblarea lui prin viață\nabia de l-a simțit pămîntul\nașa de liniștit s-a dus.\n\nAcolo, nici regret să n-aibă\npentru nimica din trecut\nnici grijă, nici neliniștire pentru nimic din viitor\nci liniștită odihnire să aibă-n locul lui de veci\nca sufletul ce odihnește în brațele cîntării dragi.\n\nCopil și tată al cîntării,\ndoar pe pămînt ți-a fost mai greu\nși în pămînt și-n cer de-acuma\nva fi mai dulce și ușor\ncăci dragostea și armonia\nde-a pururi au să te-nsoțească\nacestea două-s Paradisul și binecuvîntarea ta.\n"
}