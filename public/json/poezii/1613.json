{
"t" : "Ascultarea",
"d" : "",
"s" : "Cel temător de Dumnezeu spunea la fiii săi odată:\n- voi fiii mei să vă-mbrăcați cu haina cea curată\ncăci ea-i mai caldă,\nmai de preț,\nmai bună și frumoasă\nși numai astfel veți intra în ceruri, ca acasă...\n\nCea mai curată haină e, să știți: Neprihănirea\nfrumoasă: Bunătatea\niar cea caldă e Iubirea\ncea mai de preț e orișicînd, oriunde Ascultarea\nea celorlalte tuturor le-nfrumusețează starea.\n\nAcestea-s haine sfinte\niar acei ce le îmbracă\nlui Dumnezeu și alor Săi de-a pururi au să placă\ncăci seamănă cu cei de Sus\nși slobodă intrare\nafla-vor ei în Cerul Sfînt, la Marea Sărbătoare.\n\nDar neascultarea orișicui dezbracă pe-orișicine\nși-l lasă gol ca primul om în frică și rușine\nîl scoate-afară din Eden,\nde har îl depărtează\ncăci fără haina ei în Cer, nu-i nimenea să șadă.\n\nDe-aceea cei ne-ascultători spre Cer privesc cu teamă\nca spre-un Judecător temut ce-o să le ceară seamă.\nSpre Cerul unde cei ce cred se uită cu căldură\ncei răi privesc cu ochi vrăjmași cu patimă și ură.\n\nCei credincioși doresc cu drag s-ajungă-n veșnicie\nștiind că-n ea i-așteaptă-un loc de har și bucurie.\nCei răi de moarte se-ngrozesc\nși-n veci n-ar vrea să vină\nștiind că iadu-i va-nghiți cu noaptea lui deplină.\n\nCei buni doresc,\ncăci au în Cer un Prieten Scump\nși-un Tată\ncei răi se tem ca de-un dușman\nși ca de-o judecată.\n\nDe-aceea fericiți veți fi voi ce ce-n ascultare\nurmați pe Domnul îmbrăcați cu sfintele-I odoare.\nDar vai va fi de toți acei neascultători ce-n rele\ntrăiesc vrăjmași cu Dumnezeu\nși dezbrăcați de ele.\n"
}