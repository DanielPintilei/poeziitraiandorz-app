{
"t" : "Moșteniri",
"d" : "",
"s" : "O, voi ați suspinat adesea\nprivind la munca cea ușoară\nși moștenirea cea plăcută pe care alții le-au avut:\nogorul lor e-ntins pe șesuri\ncu rod bogat în orice vreme\nși nu le cere muncă aspră,\nnici jertfă chinuit de grea.\n\n- Voi fiii mei ați plîns adesea trudind cu greu\npe brazda stearpă\nși asudînd cu-amărăciune pe-ogor pietros și bătucit\nrămas de la părinții voștri\nși de la veacurile multe\nsă-l îngrășați și voi cu lacrimi,\nsudori\nși sînge,\nca și ei...\n\nNu mai cîrtiți!\n- e moștenirea sortită vouă, - ci iubiți-o\nși binecuvîntați-o zilnic prin munca voastră\nși-o sfințiți\nfăcînd-o rodnică și bună chiar dacă trebuie spre asta\nsă ceară munca cea mai aspră,\nsă-nghită jertfa cea mai grea.\n\nÎnțelepciunea nesfîrșită a Domnului a vrut ca astfel\ns-aduceți voi\nca moșii voștri\nde mii de ani pe-același loc\naceeași muncă grea ce scoate din stîncă\nși din cale, rodul\nrăscumpărat de orice dată\ncu lacrimi și cu sînge sfînt.\n\nO, nu cîrtiți,\ncăci chiar în astă eroică-ncordare-a muncii\ne-ascunsă taina mulțumirii\nși meritul pe drept cules\nprin dragostea și jertfa voastră\nîn ascultarea de Acela\nce v-a-nvrednicit s-o faceți\nfiindcă S-a-ncrezut în voi!\n\nHristos v-a rînduit ogoru-acesta greu\nși munca aspră\nși tristă uneori\nca drumul istoriei prin care-ați mers,\nfiindcă v-a crezut în stare prin El să izbutiți\nacolo,\npe unde toți pierzînd nădejdea\ns-au depărtat, batjocorind...\n\nE munca grea și uriașă?\n- e prețul scump și-i prea amară\nadeseori răsplata jertfei,\nchiar de-ați așteptat un har?\n- O, nu cîrtiți,\ndin truda voastră, din adîncimi o să răsară\ntemeinic, sănătos și mare, un neam întreg\nde roduri noi!\n\nNu la Trecut priviți\nși nici chiar Prezentul greu și aspru încă\npriviți la Viitorul mare și strălucit ce-l pregătiți\nîn noua lume care crește din jertfa voastră grea\nși sfîntă\nîncolonîndu-se eroic pe urma voastră\nspre Hristos.\n\nPriviți...\n- și spuneți dacă poate durerea muncii săvîrșite\nsă fie pusă-atunci alături\nde-acel Dumnezeiesc belșug!\nȘi cît de înmiit întrece comoara veșnică de roadă\ntot prețul chiar prelung și aspru al trudei\ncare s-a cerut...\n\nPriviți o clipă\n- și-apoi harnici munciți cu rîvnă mai departe\nce ploi, ce dușmani sau ce vînturi v-ar mai putea opri\ncînd știți\ncă Însuși Dumnezeu v-așteaptă\ncu fericită răsplătire\no trudă aspră\ndar cinstită\nși-ndeplinită credincios?\n\nMunciți copiii mei cu rîvnă!\n- căci rodul de-astăzi se păstrează\niar cel de mîine se mărește\nprin munca voastră zi cu zi...\nȘi vă opriți atuncea numai\ncînd o să sune încetarea\nca să vă duceți spre odihnă\nși spre răsplată,\nmulțumiți.\n"
}