{
"t" : "Lepădări",
"d" : "",
"s" : "Cel prefăcut trădează cînd nu mai e cîștig\ncum cel fricos trădează cînd nu mai are gloată\ncel ușuratic fuge cînd nu mai e mulțime\ncel vorbăreț atuncea cînd trebuie tăcut,\niar trufașul trădează cînd florile lipsesc.\n\nFă totul și te ține statornic în credință\nși-nvață cum duci lupta cît încă n-a sosit.\nVeghează și te roagă nainte de ispită\nc-atunci cînd e venită și ești în ea, n-ai vreme\nnici să veghezi pe cale și nici să te mai rogi.\n\nNainte de-a ajunge pe căi alunecoase\nfii băgător de seamă la fiecare pas\nc-atuncea cînd începe vîrtejul prăbușirii\nnu-i nimeni să mai fie în stare-a te opri.\nAtunci trădarea face popoare-ntregi de morți.\n\nMai bine deci te roagă să n-ajungi în ispită\nde nu te știi în stare s-o-nvingi ajuns în ea.\nSă nu te ducă Duhul în locul încercării\nde n-ai puteri să suferi\nși-atunci să nu trădezi.\nMai bine-un vameș sincer\ndecît un fariseu.\n"
}