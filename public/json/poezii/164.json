{
"t" : "Azi cînd anul vechi Isuse",
"d" : "",
"s" : "Azi cînd anul vechi Isuse, de la noi se duce iară\nși cînd anul nou așteaptă\nmîine-n prag să ne răsară,\nca de-atîtea ori și-acuma, în genunchi cu umilire\nnoi Ți-aducem printre lacrimi\nrugăciuni de mulțumire.\n\n... Mulțumire că și-n anul ce se duce, Tu Isuse\nne-ai adus îmbelșugarea bucuriilor nespuse\nși ne-ai ocrotit viața cu puterea Mîinii Tale\nsă putem urca spinoasa, dar slăvita Crucii cale\nmulțumire că pe umeri ne-ai pus dulcea Ta durere\nsă putem simți duioasa Mîinii Tale mîngîiere,\nc-ai făcut mereu să trecem văi de moarte și tristețe\nsă putem slăvi pe urmă Slava Sfintei Tale Fețe...\n\nMulțumiri și pentru-acele lacrimi grele și amare\ncare ne-au făcut mai dulce\nși mai scumpă-a Ta cîntare,\nmulțumiri și pentru umbra de necaz\nși de urgia\ncare ne-a făcut pe urmă mai gustată bucuria\nși că ne-ai lăsat pe-o clipă\nîn a lumii joasă pleavă\nnumai ca să poți pe urmă\nsă ne nalți spre culmi de slavă,\nc-ai lăsat să ne lovească palme grele de-ncercare\ntocmai ca să poți pe urmă cu-a Ta dulce alinare\nsă ne schimbi îndurerarea în slăvită sărbătoare\nși să răsplătești puțina noastră umbră de răbdare\ncu belșug de fericire și de binecuvîntare\nnoaptea pătimirii noastre s-o faci zi de sărbătoare.\n\nO, și-acum Isuse Doamne\npentru anul care vine\ncalda noastră rugăciune\no-ndreptăm smeriți spre Tine\nsă-ntărești dorința noastră de-a rămîne\npîn-la moarte\npurtători ai Vieții Bune, mai departe,\nmai departe,\nsă călcăm mereu pe urma urmei Tale-nsîngerate\nfericiți fiind atuncea cînd răbdăm pentru dreptate.\n\nIar dacă mărturisirea dragostei și Jertfei Tale\nar aduce vieții noastre alte suferinți pe cale,\nTe rugăm atunci\nîn fața feței noastre zbuciumate\nsă răsai pe-o clipă slava răsplătirii minunate.\nCă-i de-ajuns din strălucirea bucuriei ei o rază\npe noptarea suferinței și durerii să ne cază\nca nădejdea să ne nalțe,\nsă ne poarte, să ne crească\npeste orice-mpotrivire și cruzime omenească.\n\nDoamne, sîntem slabi\nși greul doborî-ne-ar și ne-ar frînge\npîlpîirea vieții noastre într-o clipă ni s-ar stînge\ndacă Mîna Ta cea bună,\ndacă grija-Ți iubitoare\nn-ar veghea asupra noastră cu o zilnică-ndurare.\nDe aceea necurmate rugăciuni nălțăm spre Tine\nși de-a mulțumirii lacrimi inimile noastre-s pline\ncăci în ajutorul nostru Te chemăm în orice vreme,\ncînd de ziua viitoare inima mereu se teme.\n\nDincolo de ușa-nchisă a clipitei viitoare\nnumai Singur Tu o Doamne, a cunoaște ești în stare\nnumai Tu, căci numai Ție viitorul se arată\nde aceea ni Te cere, Doamne, azi ființa toată\ncă-n atîtea mii de lipsuri\nși-n atîtea trebuințe\nTu ești unica-mpăcare a întregilor dorințe,\nTu în ziua\nși în anul\nși-n viața care vine,\ndăruiește-ni-Te nouă să putem trăi prin Tine.\nNe fii Mamă\nși Prieten\nși Nădejde\nși Lumină.\nFiecare suflet care doar cu Tine se alină\nsă fii hrană, băutură\nși putere liniștită,\nfiecăruia în foame\nși în sete și-n ispită.\nTu să fii neprihănirea\nși sfințirea luminoasă\ndragostei adînci ce luptă\nsă-Ți rămînă credincioasă.\n\nZilnic sufletul ni-l scaldă în a cerurilor ape\nsă-l simțim în orice seară\nlîngă Tine, mai aproape.\nDă-ne inimii adînca și curata părtășie\ncu mulțimea celor care Te iubesc în curăție,\nfă-ne tot mai blînzi, mai darnici,\nmai cu milă de oricine,\nschimbă-ne mereu o Doamne,\npîn-vom semăna cu Tine.\nNumai astfel liniștită poate inima s-aștepte\nViitorul cu răsplata Judecății Tale drepte,\nnumai astfel cu-mpăcare poate inima să vină\ncătre noul an\ncu zîmbet de încredere senină...\nCăci cînd astfel toată viața\nzi și noapte-ar fi trăită\norișicare-ar fi din urmă,\norișicare-i fericită!\n"
}