{
"t" : "Ușa",
"d" : "",
"s" : "Voi care vă puteți deschide a voastră ușă\ncînd doriți\nvoi ce puteți ieși din casă, sau să intrați,\n- după plăcere,\nvoi ce puteți privi în voie la soarele plăcut al zilei\nsau stelele și luna nopții,\nsau cîmpul înflorit și verde,\nsau ploaia primăverii caldă,\nsau fulgii legănați ai iernii,\n- voi nu știți ce înseamnă-o ușă\npe care n-o puteți deschide\nși care n-o puteți închide\nnici la nevoie\nnici la voie\no ușă unde n-ai tu cheia,\n- dar care-i totuși ușa ta!...\n\nVoi care nu știți,\ncare n-aveți de unde ști, ce-amar se plînge\nși-ngrozitor se poate arde\nși suferi, de viu în groapă,\ndincolo, dup-o ușă-nchisă,\nmai îngropat decît toți morții...\nVoi care n-ați stat treji în flăcări de-așteptare\nnopți și zile\nși luni și ani\ncu răsuflarea oprită și\nauz atent,\ncu inima zdrobită-n zbucium de teamă\nși de bănuială\nși chinuiți de deznădejde și de nădejde totodată\nnapoia unei uși închise pe dinafară,\n- de un veac...\n\nVoi care nu știți în ce-adîncuri întunecate\nși-n ce iaduri se prăbușesc și se ridică\ntrăiește ne-ncetat\nși moare\nde mii de ori pe zi un suflet, zdrobit\nbucată cu bucată,\nclipită cu clipită-ntruna\nde mii de ori gustînd otravă\nstînd singur după-o ușă-nchisă\nca dup-o piatră de mormînt.\n\nVoi care vă puteți întinde din casă\nmîinile-amîndouă\nsă vi le răcoriți în stropii călduți ai ploilor de mai,\nvoi care vă culcați pe iarbă sub merii\nsau cireșii voștri,\nsau vă puteți purta pe brațe zîmbind copiii\nsau soția,\nsau iarna v-aruncați prin neauă\ncu fața roșie și plină\nsau toamna vă puteți întinde\nîn grădinița voastră mîna\nspre-o prună roșie-ntre frunze\npe care încă-s stropi de rouă,\nsau orișicînd vă este sete puteți bea apă\ndupă voie\ndin cana voastră\nsau din unda unui izvor însingurat\nși-apoi să odihniți la umbră,\nsă mirosiți o floare albă,\nsă vă uitați la peștișorii ce-noată jucăuși în rîu\nîn soare\nsau nisipul cald.\n\n- Voi care vă puteți în pace ruga în odăița voastră\ncu tatăl sau cu mama voastră,\ncu fiii voștri, cu soția,\nsau singuri\nsau în Casa Sfîntă\n- și nimeni nu vă rîde-n față\nnici nu vă bate pentru asta,\nnici nu vă-njură mînios,\nnici nu sînteți siliți s-o faceți în pat\ncu pătura pe față\n- ci liniștiți,\ncu tot respectul și\nbucuria clipei ei...\n\n- Voi care după ușa voastră stați liniștiți,\nnetremurînd\nde cîte ori s-aude-un zgomot,\nde cîte ori simțiți un pas\ncă poți fi scos, de nu știi cine\ncă poți fi dus și nu știi unde\ncă poți fi chinuit de-orișicare\nși nu știi pentru ce,\noricînd...\n\n- Voi care vă puteți în voie culca în așternutul vostru\nși făr-să vi se-nsemne locul\nce nu-i permis să-l depășiți.\n- Voi ce puteți mînca o pară sau pîine,\npîine cîtă vreți,\nsau care, cînd simțiți nevoia de-a rămîne\ncei mai singuri\nputeți ieși cînd vreți din casă\nsau din mulțime neopriți...\n- o, voi nu știți,\nnu știți ce har e,\nce fericire negrăită-i,\nce lucru necrezut de mare-i\n- o ușă ce-o deschizi cînd vrei!...\n\n- O, voi ce nu știți,\nnu știți încă,\nnici vreți să știți\nnici să căutați\nsă știți, ce va veni clipitei\ncînd Dumnezeu o să vă spună:\n- Plecați voi blestemați în focul de veci\nîn care n-ați crezut...\n- Voi care nu gîndiți nici astăzi\nși nici nu vreți să țineți seama\nce iad-spăimîntător și veșnic e depărtarea de Hristos,\nce noapte veșnică-i aceea neluminată de-o nădejde\nde nici o singură nădejde,\n- pe vecii vecilor închis...\n\n- Voi care nu vă dați azi seama ce-ngrozitor\neste păcatul\nfiindcă fără nici o teamă trăiți în el\nși el în voi,\nnici cît de veșnice sînt: noaptea și chinurile remușcării\nși usturimea conștiinței de-a pururi nemaiadormite\nși ispășirea nesfîrșită a săvîrșitului păcat\nal neascultării de Cuvîntul lui Dumnezeu ce-L cunoșteați...\n- Voi nu știți ce respingeți astăzi\ncînd nu vă pasă de Hristos\ncînd n-ascultați chemarea sfîntă\na Crucii Răscumpărătoare\nși cînd respingeți harul care e Ușa Veșnicei Lumini!\n\n... Dar cînd veți fi ajunși, odată\nnapoia unei uși închise\na unei uși pe veci închise,\npe veci închise, după voi,\ncînd veți fi despărțiți de-a pururi\nde orișice ființă scumpă,\ncînd singuri,\nsinguri pe vecie\nvă veți trezi închiși,\nînchiși\nîn deznădejde,\nîn uitare,\nîn veșnica-ngrozire, singuri,\n- și vă veți da cu spaimă seama că-n veci\nși-n veci, așa va fi,\ncă nici măcar nu-i altă moarte\ns-aveți măcar în ea nădejde,\n- atunci\nabia atunci,\nacolo, cu-adevărat vă veți trezi,\ngîndindu-vă ce har odată era o ușă larg deschisă\no ușă larg deschisă vouă spre mîntuire\nprin Hristos...\nCă-o viață-ntreagă-a stat deschisă\ndeschisă și îmbietoare\ndar voi, batjocorind iubirea,\ndisprețuind înștiințarea\nși lepădînd iertarea care prin Cruce v-a răscumpărat,\nn-ați vrut să credeți nici în moarte\nnici în osînda necredinței\nnici în Gheena unde focul\nși viermele\nvor roade veșnic\n- și astfel v-ați închis voi singuri,\ncu mîna voastră\nușa vieții\nși ați ajuns pe drept la locul unde vă chinuiți acum...\nPe veci de veci,\npe veci de veci,\npe veci de veci,\npe veci de veci...\nAbia atunci veți ști ce-nseamnă\no ușă\ncare vi s-a-nchis...\n\nO ușă care v-a fost deschisă atîția ani,\natîta vreme\ndar care-acum vă va fi-nchisă\npe veci de veci\npe veci de veci.\n\nO, tu cel pentru care ușa mai este încă azi deschisă\nnici la chemarea cea din urmă\nce-i poate asta,\nnu răspunzi?\n"
}