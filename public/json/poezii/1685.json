{
"t" : "Nu-s numai slove",
"d" : "",
"s" : "Nu-s numai slove cîntecele mele\nnu-s numai rînduri cele ce le-am scris\nci-i lupta mea și inima în ele\nși crezul meu e-ntreg în ele-nchis.\n\nSînt hrană pentru inima flămîndă\nși cîntec pentru sufletul vioi,\navînt viteaz și alinare blîndă\nși plîns de-ajuns oricărui dintre voi.\n\nDar mai presus sînt dragostea fierbinte\nși-ncredere eroică-n Hristos\nsînt gînduri pentru care nu-s cuvinte\nspre tot ce-a fost și-n veci va fi frumos.\n\nLe-am frămîntat pe toate-o pîine bună\nsfințite la altarul pămîntesc\nși-n datina creștină și străbună\neu le sărut și-apoi vi le-mpărțesc.\n\nGustînd, luați în inimă-ntărire\ncuraj luptînd și-alin în ceasul greu\niar cînd veți fi datori c-o mulțumire\ns-o dați deplin și cald lui Dumnezeu!\n"
}