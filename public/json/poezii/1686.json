{
"t" : "O, cîntecele-acestea...",
"d" : "",
"s" : "O, cîntecele-acestea nu-s porumbei zglobii\nîmprăștiați în soare pe-un cer de primăvară\nnici șopot de izvoare cu unde azurii\nnici cîntec lin de clopot\ndin tainic ceas de seară.\n\nCi-s gemete amare din umbrele cu dungi\nsînt șiroiri de lacrimi prelinse sub zăbrele\nși scrîșnete de lanțuri cu tînguiri prelungi\ndin anii cei prea negri, prea mulți și grei, cu ele.\n\nIar șoaptele frumoase din tot ce-am și cîntat\nsînt clipele prea rare cînd sfînta fericire\ns-a-nduioșat o clipă trecînd și mi-a lăsat\nsau mi-a părut că-mi lasă un zîmbet de iubire...\n\n... O, cît doresc de tainic și de-nsetat un veac\nși-o lume fără lanțuri și fără-ngrijorare\nsă scap de amintirea trăită și să-mi fac\no altfel de viață și-o altfel de cîntare.\n\nSă-mi uit pe veci trecutul de spaime și coșmar\ncu vinovate-ntoarceri prin visurile mele\nși umbrele satanei cu gheare de pîndar...\npe veci să mă despartă un zid ceresc de ele!\n"
}