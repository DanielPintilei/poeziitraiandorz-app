{
"t" : "Puține-s zilele",
"d" : "",
"s" : "Puține-s zilele pe care le-am risipit nepăsător\ndar cît aș vrea ca nici acestea\nsă nu-mi întunece-amintirea,\npuține-s urmele vieții ce nu le pot privi ușor\ndar cît de mult aș vrea nici una\nsă nu-mi fi fost\nși nicăierea.\n\nCe fericită-i amintirea izvorului mereu curat\nce nu alungă niciodată pe nimenea\noricît i-ar cere\nși nu așteaptă răsplătire pentru nimic\ndin tot ce-a dat\nci dă mereu de orice dată\ncu-aceeași proaspătă plăcere.\n\nCe fericită-i amintirea trăirii Soarelui\nși-a Ploii\nce nu aleg cui dau lumina\nși binefacerile-ntruna\n- ce dulce-i tot ce-nvăț din asta\nspre-ndestulările nevoii\nacelor care nu pot cere\ndar flămînzesc întotdeauna.\n\nAșa aș vrea și eu să-mi fie\nși-acele zile care nu-s\nașa le-aș vrea și-acele urme\na căror față mă-ntristează\nca-n ziua cercetării mele\ns-aduc în Fața Ta Isus\ndin fiecare zi o roadă\ndin fiecare urmă-o rază.\n"
}