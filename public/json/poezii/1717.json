{
"t" : "Demult, numai lumină...",
"d" : "",
"s" : "Demult, numai lumină e totul între noi\ntot ce-a fost cîndva umbră,\ne-un calm cuprins de soare\nchiar ploile sînt zîmbet cu lacrimi\nși apoi,\ne totul iarăși proaspăt, ca apele-n izvoare.\n\nNici visele n-au urmă de plîns și tresăriri\nci străvezii ca zorii ni-s nopțile senine\ntoți pașii vremii lasă prin albele-amintiri\ndoar urmă de lumină\n- ca trecerea de Tine.\n\nNimic nu lasă un zgomot îndelung\n- norarea trecătoare mai scurtă-i ca o clipă\nnici laudele lumii\nnici ura nu ne-ajung\ncîntarea și iubirea din toate se-nfiripă.\n\nNemaiiubind pe nimeni,\nazi îi iubim pe toți,\ncu nimenea în totul,\nsîntem cu fiecare\ntoți oamenii ni-s prieteni\ntoți călătorii soți\ndemult nălțăm spre ură o milă răbdătoare.\n\nMai fă-ntre suflet, Doamne\n- și tot ce n-am uitat\nprăpastia de slavă și larg hotar de stele\nîn veci să nu ne-ajungă\nnimic din ce-am lăsat\nși-n veci să nu ne-ntoarcă\nnimic, pînă la ele!\n"
}