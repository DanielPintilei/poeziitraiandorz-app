{
"t" : "O, fiii mei, lumina...",
"d" : "",
"s" : "O, fiii mei, lumina privirii mele dragi\ncînd lacrima iubirii îmi curge pe obraji\nși-n văl de rugăciune vă port spre Dumnezeu\n- lumina-nțelepciunii din cer v-o cer mereu.\n\nÎnțelepciunea care vă face credincioși\ncredința ce vă face smeriți și curajoși\ncurajul ce vă face statornici și aprinși\nstatornicia care vă face neînvinși.\n\nVă cer iubirea care vă face simțitori\nîndatorați și sinceri și blînzi și primitori\nși plini de bunătate și-ncrezători mereu\n- așa fel de iubire v-o cer lui Dumnezeu.\n\nVă cer eliberarea din tot ce-i necurat\nși-avînt spre tot ce-i nobil, plăcut și-adevărat\nvă cer o sfîntă sete mereu de mai frumos\ncu duh înalt de jertfă în slujba lui Hristos.\n\n... Cînd lacrima iubirii îmi curge pe obraji\naceasta v-o cer pururi o, fiii mei cei dragi\nși Duhul Sfînt în suflet vi-L cer s-aveți mereu\ncă numai cine-L are va fi-al lui Dumnezeu!\n"
}