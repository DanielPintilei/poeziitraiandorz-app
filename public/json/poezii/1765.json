{
"t" : "Mi-e veșnică viața",
"d" : "",
"s" : "Mi-e veșnică viața, dar drumul ei mereu\ne-n umbră și-n lumină urcînd spre Dumnezeu\nmi-e veșnică viața, doar forma ei trecînd\ne alta pururi alta, mereu alt chip avînd.\n\nDin Dumnezeu Eternul Izvor al Vieții ies\nalcătuit în chipul crezut dar ne-nțeles\ntrimis pentru-o lucrare și-un țel nepieritor\ncuprind eterna taină și ard eternul dor.\n\nVegheat de Ochiul Veșnic de-a pururi neascuns\ncu limpede lumină e-adîncul meu pătruns\nștiut cu ușurință ce sînt și ce-am să fiu\nnicicînd în prea devreme, niciunde-n prea tîrziu.\n\nRotația vieții urmînd același drum\nde-a pururi alta-i starea cu fiecare-acum\nde-a pururi mai spre nalte și fericite stări\nport steagu-acestei sfinte și unice chemări.\n\nMai luminos mi-e totul și tot mai înțeles\ncu orice pas de neguri mereu mai sigur ies\nși-mi crește fericirea cu cît sînt mai cuprins\nmai treaz în strălucirea din care sînt desprins.\n\n... O, Viu Izvor al Vieții, spre forme-n veci mai noi\nși stări în veci mai nalte suim spre Tine roi,\nfă tot ce-n noi e moarte topindu-se pe drum\ns-ajungem numai viață în Veșnicul Acum!\n"
}