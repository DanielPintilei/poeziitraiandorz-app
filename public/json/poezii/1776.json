{
"t" : "Înalță-te din tina",
"d" : "",
"s" : "Înalță-te din tina unei lumești vieți\nspre zările curate a naltei frumuseți\nrăpindu-te micimii pătrunde curajos\nspre-o vrednică trudire curată în Hristos.\n\nPrimejdia din pîndă înfrunt-o hotărît\nea nu-i nicicînd cît pare, mai mică e de-atît\nputerile din tine mai mari sînt decît par\ncu nou curaj eroic începe iar și iar.\n\nVoința să te-nalțe ne-nfrînt și ne-ncetat\nmai slab e totdeauna vrăjmașul, înfruntat\nmai vrednic e curajul chiar uneori trîntit\nca slăbiciunea care învinge necinstit.\n\nPe treptele vieții te nalță sănătos\ndisprețuind ce-i josnic, urînd ce-i mincinos\nînflăcărînd ce-i vrednic, uitînd ce-i neplăcut\ncu orice-amurg vei crește un strălucit Trecut.\n\nVoios iertîndu-ți grabnic oricînd vrăjmașul tău\nești sfînt cînd cel mai bine te porți cu cel mai rău\ncînd le trăiești acestea nimica nu-i prea nou\ndar ele te vor face un înger și-un erou.\n"
}