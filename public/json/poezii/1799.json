{
"t" : "O, cît mă rog",
"d" : "",
"s" : "O, cît mă rog să-nvăț să tac\ncînd Duhu-ncepe să grăiască\ncînd inimile-nvinse zac\nîn lacrimi stînd să izbucnească.\n\nO, cît mă rog să-nvăț să plec\ncînd Ochii-s prea legați de mine\nsă nu m-așez, să nici nu trec\npe unde nu mi se cuvine.\n\nO, cît mă rog să-nvăț să fug\nde tot ce-i rău sau numai pare\ncînd orice patimă-i un rug\npe care arzi fără-ncetare.\n\nO, cît mă rog să-nvăț să stau\nîn orice loc cu mulțumire\ncu duh ascultător să iau\ndin orice-ndemn o împlinire.\n\nȘi cît mă rog să-nvăț s-ascult\nmulțumitor orice mustrare\ncu-atît mai blînd cu cît mai mult\ncred în dreptatea mea mai tare.\n"
}