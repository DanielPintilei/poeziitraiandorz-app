{
"t" : "S-au dus demult",
"d" : "",
"s" : "S-au dus demult cocorii voioaselor cîntări\nspre cine știe care îndepărtate zări\nal Crivățului aspru răsuflu i-a împins\nc-o prea grăbită iarnă în prea pustiu cuprins.\n\nS-au dus... și ce tăcere solemnă a rămas\nde nu s-aude numai al lacrimilor glas\ns-au dus... și-atîta vreme de-atuncea așteptăm\nsenina lor ivire din nou s-o-ntîmpinăm\ns-au dus, dar din lumina înaltului hotar\no altă Primăvară ni-i va aduce iar\nși iarăși vor fi zile și nopți ca-n vremea cînd\nputeam cînta cu lacrimi sau lăcrima cîntînd.\n\nO, nu regret tăcerea de azi, căci fără ea\nar fi lipsit atîta lumină-n viața mea\ncă-n focul încercării tăcut și lung și-amar\nmi s-a făcut hotarul cunoașterii mai clar\nmi s-a zidit statornic iubirea sănătos\nmi-a căpătat Frumsețea contur armonios\nși limpede-Adevărul cu orizont divin\nmă-ndrumă-acum pe-o cale de nesfîrșit senin.\n\nDar uneori mi-e parcă atît de dor să cînt\nca-n marile zădufuri de-un val dorit de vînt\nmergînd fără cîntare de-atît amar de drum\nmi-atît de dor de-o clipă de dragoste acum.\n\n- O, vino Primăvară, alungă Iarna iar\nfă să-nceteze ploaia și vîntul ei amar\nfă să se-mbrace cîmpul în florile-argintii\nfă glasul turturicii să zboare prin cîmpii\nfă grîul să rodească sub soarele voios\nfă viile-nflorite să-mprăștie miros\nsă vină iar cîntarea în dragul ei hotar\nsă-i revedem cocorii ivindu-ni-se iar!\n"
}