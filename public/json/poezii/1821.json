{
"t" : "O, zilele prind aripi...",
"d" : "",
"s" : "O, zilele prind aripi\nori bune-au fost ori rele\nși merg în cer să spună\ncum te-ai purtat cu ele.\n\nIluzii sau cătușe\nle cad cînd vine seara\nși negura și fumul\n- se duc doar cu comoara.\n\nDe fiecare dată\nmai singură pe ape\nlumina lor apune\naproape, mai aproape.\n\nIar ultima-ți rămîne\nfără apus și stele\nca să te ia la toate\nsă te-ntîlnești cu ele.\nFerice-atunci de-aceia\nce-n pace pot să moară\nce zilele-i așteaptă\nîn cer ca o comoară!\n"
}