{
"t" : "O, harfa mea...",
"d" : "",
"s" : "O, harfa mea, ne-apropiem\nîncet de ultima cîntare\nal vieții noastre sfînt poem\nse-ncheie-n prag de sărbătoare.\n\nS-a prelungit al verii drum\ncu timp destul de pîrguire\niar rodul e-ndulcit de-acum\nși rotunjit spre dăruire.\n\nCad ultimele frunze lin\ndin ramurile zbuciumate\ngrăbind spre numărul deplin\nspre care-s tainic îndrumate.\n\nSe lasă umbrele de-amurg\npe luminișurile rare\niar undele din urmă curg\ntot mai profunde și mai clare...\n\n- O, harfa mea, cu drag privim\ncopt rodul nostru de cîntare\ncăzut în Mîna ce-o iubim\nși prefăcut mărgăritare!\n"
}