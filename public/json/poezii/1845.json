{
"t" : "Eram copil, trecea zăpada",
"d" : "",
"s" : "Eram copil, trecea zăpada\neu cu tristețe-o petreceam\nmi se părea că iarna trece\nmi se părea - dar eu treceam.\n\nEram crescut, treceau cocorii\nmă-ndurerau pînă-i pierdeam\nmi se părea că vara trece\nmi se părea - dar eu treceam.\n\nEram gîndind pe malul apei\ncu unda ei la pas mergeam\nmi se părea că apa trece\nmi se părea - dar eu treceam.\n\nPriveam ades cum zboară norii\nși frunzele zburînd priveam\nmi se părea că vîntul zboară\nmi se părea - dar eu zburam.\n\nEram mîhnit cum bate ceasul\nde graba lui umbrit oftam\nmi se părea că vremea trece\nmi se părea - dar eu treceam.\n\nMi se părea cîndva că alții\ncrezînd se-nșeală, și-i plîngeam\nmi se părea că-s ei pierduții\nmi se părea - dar eu eram.\n\nAzi văd cu-amar, Isus, tot harul\nce l-am pierdut cînd n-ascultam\nmi se părea că-l am de-a pururi,\nmi se părea - dar nu-l mai am!...\n"
}