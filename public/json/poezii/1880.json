{
"t" : "Port trupul",
"d" : "",
"s" : "Port trupul vechii mele firi\ncum rodul floarea-i veștejită\ncum duhul tristele-amintiri\ncum ochii urma chinuită.\n\nCu ce sfînt dor aștept un ceas\ncînd vîntul veșnic o s-adie\nsă-mi scuture ce-a mai rămas\nde lepădat spre veșnicie.\n\nAștept un har trecînd ușor\npeste-adîncimile-ntristate\ndespovărîndu-le de dor\nși liniștindu-le-mpăcate.\n\nȘi-aștept minunea ce slăvit\nva șterge urmele trăite\ncînd chipul cel pe veci noit\nva crește-n straie strălucite.\n\nStăpîne Sfînt - și-Adevărat\nculege-mi rodul copt și dulce\ndin trupul meu despovărat\ncînd trupul vechi o să se culce!\n"
}