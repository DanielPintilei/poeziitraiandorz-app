{
"t" : "Cînd vei vedea",
"d" : "",
"s" : "Cînd vei vedea în Ziua-Aceea\ncă El era Cel chinuit\nce-amar te vei căi c-avutul\nn-ai vrut întreg să-ți fi-mpărțit.\n\nCînd vei vedea de ce lumină\nși har vei fi pe veci desprins\nce-amar te vei căi c-odată\nți se îmbiau, dar le-ai respins.\n\nCînd vei vedea în ce-ntuneric\nte duci pe veci zdrobit și mut\nce-amar te vei căi că-n viață\nți s-a tot spus, dar n-ai crezut.\n\nCînd vei vedea c-atunci sfîrșitul\ncu dreapta-i plată te-a ajuns\nce-amar te vei căi că Domnul\nte-a tot chemat, dar n-ai răspuns.\n\nCînd vei vedea că Domnul Însuși\nte-alungă ca pe-un blestemat\nce-amar te vei căi că-n viață\nce ți-a grăit n-ai ascultat.\n\nCînd vei vedea sfîrșit tot răul\nce neascultînd l-ai săvîrșit\nce-amar te vei căi că frații\nte-au tot mustrat, dar n-ai primit.\n\nCînd vei vedea că-orice nădejde\nde mîntuire ți-ai pierdut\nce-amar te vei căi zadarnic\nde tot ce vezi, dar n-ai crezut.\n\n- O, Dumnezeu să aibă milă\nsă nu-ți pierzi sufletul pustiu\nsă plîngi acum spre mîntuire\nși nu atuncea prea tîrziu!\n"
}