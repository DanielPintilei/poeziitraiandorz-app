{
"t" : "Statornicia",
"d" : "",
"s" : "Statornicia este-un har\nși fericit e-acel ce-o are\ncă-n urma lui pe veci răsar\nizvoare și mărgăritare.\n\nNu-i suflet mai adevărat\nnu-i soț mai vrednic de-alipire\nnu-i vestitor mai de urmat\nca cel statornic în iubire.\n\nNu-i frate mai nedespărțit\nnici prieten mai ales să poarte\nun nume mai neprețuit\nca cel statornic pîn-la moarte.\n\nNu-i credincios adevărat\npărinte mai cu vrednicie\ndecît acel ce și-a păstrat\ncredința cu statornicie.\n\nÎn el nu-i umbră nici nu-i fum\nci-i curăție și-umilință\nnemaiștiind decît de-un drum\nde-o-nvățătură și-o credință.\n\nÎn el furtunile-ajung rar\nrămîn puțin și trec grăbite\ndar lasă-un mai puternic jar\nși-aduc noi zări mai strălucite...\n\n- Statornic Dumnezeu Ceresc\nnu-Ți cer mai mare avuție\ndecît să-Ți cred și să-Ți trăiesc\nCuvîntul cu statornicie!\n"
}