{
"t" : "Nu ne-asculta",
"d" : "",
"s" : "Nu ne-asculta o Doamne\ncînd vom striga spre Tine\ncerîndu-Ți chiar cu lacrimi\nce nu ne-ar fi spre bine.\n\nNu ne-asculta cînd duhul\nni-e plin de întristare\nși-Ți cerem să ne-nlături\ndin scumpa Ta Lucrare.\n\nNici cînd pripite-ndemnuri\nspre căi nejudecate\nne-mping la rugăciune\ncu cereri vinovate.\n\nNici cînd iubiri greșite\nne înrobesc ființa\nși-Ți cerem ce-osîndește\nrăbdarea și căința.\n\nNici cînd puteri străine\nde-a fraților părere\nnecumpătat dori-vor\nși ne-nțelept vor cere.\n\nNici cînd descurajarea\nmîhnirii o să ceară\nîn clipa de-ntuneric\nchiar cupa mai amară.\n\nNu ne-asculta o Doamne\ngreșita rugăciune\nci iartă-ne și gîndul\nși starea care-o spune!\n"
}