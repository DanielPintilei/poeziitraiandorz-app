{
"t" : "O, lacrimile-acestea...",
"d" : "",
"s" : "O, lacrimile-acestea vărsate pentru voi\nce ard și azi scăldîndu-mi obrajii triști și goi.\n\nCe ard în rugăciunea temută în ascuns\nca-n voi să se trezească a-ntoarcerii răspuns.\n\nȘi ard în blînde-ndemnuri mai dese și fierbinți\nsă nu călcați solia rămasă din părinți.\n\nȘi ard purtînd mustrarea cu-ndurerat cuvînt\ncă v-ați călcat iubirea și primul legămînt.\n\nȘi ard în stăruința să nu vă dezbinați\nsă nu-nlesniți credințe străine printre frați.\n\nSă nu slăbiți din rîvnă, din post și rugăciuni\nnici lumea să v-atragă spre vechile-i minciuni.\n\nNici să nu fiți ocară Lucrării lui Hristos\nnici Sfintei Lui Biserici povară și ponos.\n\nNici fraților iscoade, nici nimănui vrăjmaș\nci sinceri și statornici și-adevărați ostași...\n\n- O, lacrimile-acestea spre voi și pentru voi\nce cheamă și așteaptă întoarcerea napoi!\n\nDe nu vă ard tot răul din sufletele reci\nvor arde conștiința din voi în veci și veci!\n"
}