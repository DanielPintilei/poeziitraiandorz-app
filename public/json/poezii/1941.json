{
"t" : "Peste hotaru-nsămînțat",
"d" : "",
"s" : "Peste hotaru-nsămînțat\ncu grîul ca lumina\nȚi s-a mulțit nemăsurat\nde dureros neghina.\n\nCîndva strigam și eu cerînd\ns-o smulgi să nu mai fie\nnu-nțelegeam ce tainic gînd\nSfîrșitu-l întîrzie.\n\nDar azi l-aș vrea mai amînat\ncăci cine știe cîtă\nse va preface-n grîu curat\ndin neghina urîtă.\n\nO, ce neghină-au fost atîți\ndin cei azi grîu și pîine...\n- din cei neghină-acuma cîți\nla fel vor fi grîu mîine!\n\nChiar eu ce neghină eram\nrușinea holdei sfinte\nTu m-ai răbdat, dar ce făceam\nde m-ai fi smuls nainte?\n\nFă secerișu-nspăimîntat\no Doamne să nu vină\npîn-se vor face grîu curat\ntoți cei acum neghină.\n"
}