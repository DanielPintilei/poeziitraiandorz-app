{
"t" : "Încă puțin și ce s-a spus",
"d" : "",
"s" : "Încă puțin și ce s-a spus curînd o să se-arate\nse va vedea că ce s-au scris sînt toate-adevărate\nse va vedea că este-un iad și este-o Judecată\nse va vedea cît de-nșelați sînt cei ce-au rîs odată.\n\nÎncă puțin și tot ce-i azi neghină și ocară\ntrimiși cerești vor arunca în focul mai de-afară\nși seceriș nemaivăzut va trece peste lume\ncă ziua groazei a sosit tot răul să-l sugrume.\n\nÎncă puțin și semne mari, puteri ne-nchipuite\nse vor ivi cutremurînd privirile-ngrozite\nși toți cei care n-au primit credința mîntuirii\nprimi-vor crezul blestemat al hulei și-al pieirii.\n\nÎncă puțin și Dumnezeu Cel Viu în veci, deodată\nivi-Se-va zdrobind pe veci minciuna apostată\nîncă puțin, dar pîn-atunci dureri cum n-au fost încă\nvor încerca nimicitor credința cea adîncă.\n\nFiți treji și vă rugați voi toți cîți mergeți către-aceste\nnemaivăzute vremi și stări căzute fără veste\norice-ați vedea și auzi pe voi să nu vă-nșele\ncăci vai de cei ajunși atunci nepregătiți în ele!\n"
}