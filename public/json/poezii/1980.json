{
"t" : "Nădejdea mea Preafericită",
"d" : "",
"s" : "Nădejdea mea Preafericită\nPrieten Bun și Scump și Drag\nce dulce-Ți simt pășirea sfîntă\npe albul sufletului prag!...\n\nCe limpede-Ți aud bătaia\nduioasei Inime din sîn\ncînd ostenit aplecu-mi capul\npe pieptu-Ți iubitor să-l țîn.\n\nCe sfîntă-nviorare-mi umple\nadîncul sufletului meu\ncînd limpede, din pălmi, Isuse\nTu Apa Vieții-mi dai să beu.\n\nCe darnic Doamne Tu mă saturi\ncu-a Tale mii de haruri cînd\ndin lungi cutreierări de lume\nla masa Ta mă-ntorc flămînd.\n\nCu cîtă grijă-mi porți Tu pașii\nprin spinii lumii să mi-i treci\nsă nu mă-nșele iar vrăjmașul\npe-a ispitirii lui poteci.\n\nO, Scump și Bun și Drag Prieten\ndin mii de imnuri azi s-adun\nși crinul cel mai scump: Viața\nsub Cruce-nlăcrimat Ți-l pun...\n"
}