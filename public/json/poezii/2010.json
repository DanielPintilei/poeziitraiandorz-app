{
"t" : "Fericit apostol al iubirii",
"d" : "",
"s" : "Fericit apostol al iubirii\ncare-n seara Cinei ți-ai culcat\ncapul trist cu drag și duioșie\npe Pieptul cel mai sfînt și mai curat.\n\nOare ce-ai putut să simți atuncea\ncă apoi oricît ai mai trăit\nnumai despre Veșnica Iubire\nși despre Adevăr ai mai vorbit?\n\nÎn străfundurile vieții tale\noare ce izvor s-a deșteptat\ncă de-atunci de mii de ani tot curge\nși nici pîn-astăzi încă n-a secat?\n\nCe foc tainic oare-a fost acela\ncare inima atunci ți-a-ncins\ncă de-atunci, de mii de ani tot arde\nși nici pîn-astăzi încă nu s-a stins?\n\nCe povară-ai dus de-atunci în suflet\nde ți-au fost întruna ochii grei\nde-ai purtat cereasca strălucire\ndin Adevăr și din Iubire-n ei?\n\nFericită-i inima ce arde\nde-al Iubirii și Iertării jar\nduhul cel pe care Adevărul\nîl înalță-n caldul armoniei har.\n\nRezemat pe Pieptul Mîntuirii\nstînd unit cu-al Dragostei Izvor\nnesecată-i liniștea rodirii\nmereu, mereu datoare tuturor.\n\nFericit apostol al iubirii\nce puțini știu harul cel slăvit\nce-a făcut din Cina cea de Taină\nIzvorul tău Etern și Fericit!\n"
}