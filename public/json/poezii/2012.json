{
"t" : "O, Isuse Dulce, Dulcele",
"d" : "",
"s" : "O, Isuse Dulce, Dulcele meu Domn\nziua treaz și noaptea suspinînd în somn\nsufletul meu cheamă Chipul Tău Cel Blînd\nziua treaz Isuse, noaptea suspinînd.\n\nFermecat de dorul Dulcelui Tău Chip\npe-a chemării drumuri sufletu-mi risip\nși-n potop de lacrimi inima mi-o ard\nsă-Ți aduc mireasma mirului de nard.\n\nPe-al Tău drum în calea pasului curat\ncrinii cei mai albi și scumpi i-am presărat\nși de-atîția ani de seri și dimineți\nTe aștept, aștept - și nu Te mai arăți!\n\nO, Doritul meu, o Nume Minunat\nnu-i de-ajuns suspinul cît am suspinat\nnu ajunge oare plînsul cît am plîns\nde nu-mi stîmperi încă dorul cel nestîns?\n\nNu-s destul de-aprinse-a dragostei dorinți\nori nu sînt destule lacrime fierbinți\nori nu-i îndestul de arsă inima\nde mai poți să-ntîrzii și mai poți tăcea?\n\nNu-s destul de albi ai sufletului crini\nori acei ce-așteaptă-atîta-s de puțini\ncă a lor chemări și lacrimi nu ajung\nde Ți-e drumul parcă zi de zi mai lung?\n\nO, Isuse Dulce, Nume Minunat\nrugăciunea mea Te cheamă ne-ncetat\nziua treaz iar noaptea suspinînd în somn\no Isuse Dulce, Dulcele meu Domn!\n"
}