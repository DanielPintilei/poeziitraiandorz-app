{
"t" : "Stăpînul ascultării mele",
"d" : "",
"s" : "Stăpînul ascultării mele\nce har ai Tu și ce frumseți, - \nde ce nu pot să-Ți aflu seamăn\nîn tot ce-n lume-i mai de preț!\n\nDe ce nu pot afla nici nume\nnici chip în cer sau pe pămînt\nnimic să-Ți poată fi alături\nde fericit, de drag și sfînt.\n\nNimic nu-Ți seamănă Iubirii\nce Tu în inimă-mi aprinzi\nnimic frumseții și cîntării\ncu care sufletu-mi cuprinzi!...\n\n- Ce frumuseți și har trezește\nivirea mugurilor cruzi\ncînd puii roadelor vieții\nîn sînuri gîngurind le-auzi!\n\nCe farmec minunat și tainic\ne în al razei cald îndemn\nce-nvie și arată lumii\nal păcii și iubirii semn!\n\nÎn tot ce e frumos - și-n toate\ne-un farmec minunat și sfînt\nce-n inimă, privind, coboară\nputernic raiul pe pămînt.\n\nDar parcă toate de pe lume\nși poate că și-n Cer la fel\nau numai cîte-un singur farmec\nsau har... și-n veci rămîn cu el.\n\nPe cînd Tu, al Iubirii Soare\nTu, al Cîntării dulce Foc\nTu, Dorul dorurilor mele\nle-ai veșnic toate la un loc!\n"
}