{
"t" : "Suflet fericit",
"d" : "",
"s" : "Suflet fericit cu Domnul\ncare stai la pieptul Lui\nîn adînca ascultare\nce-ți tot spune,\nce-I tot spui?\n\nCînd în sfînta Lui iubire\ncontemplîndu-L te afunzi\nîn a Duhului răpire\nce te-ntreabă,\nce-I răspunzi?\n\nCînd Se-apleacă drag spre tine\nși-a Lui Față drag privești,\nîn șoptiri de taine pline\nce-ți grăiește,\nce-I grăiești?\n\nCînd răpit în rugăciune\nte înalți în stări de rai\ncine-ar fi să poată spune\ncît îți dă\nși cît Îi dai!...\n"
}