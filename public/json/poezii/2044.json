{
"t" : "Cu cine să Te-aseamăn?",
"d" : "",
"s" : "Cu cine să Te-aseamăn cînd soț pe lume nu-i\ncînd stelele sau luna sau soarele de mai,\nizvoarele sau codrii sau florile pe plai\nși tot ce m-ar atrage din lume pînă-n rai,\nnici unele, nici toate n-au harul care-L ai\nși pentru care-n lume nu-i lacrimă și grai...\n\nO, ce frumos Isuse și Bun și Dulce ești\nsînt Ochii Tăi mai limpezi ca bolțile cerești\ne Fața Ta mai Sfîntă ca cele îngerești\nmai minunat ca Raiul pe care-l strălucești\nmai strălucit ca Cerul ce Tu-l împodobești\nmai limpede ca marea în care Te-oglindești\nmai nalt decît Tăria prin care stăpînești\nmai mare ca Adîncul pe care Tu plutești\nmai fericit ca dorul pe care ni-l trezești\nmai dulce ca Iubirea prin care ne-nfrățești\n- o, cum putem noi spune, Isuse, cum mai ești!...\n\nO, Tu al Frumuseții Luceafăr Minunat,\nal Măreției Veșnic Stăpîn și Împărat,\nal Slavei Nesfîrșite Ales Încununat,\nal miilor de îngeri și ceruri Lăudat,\nÎncepător al Vieții și-a tot ce-a fost creat\n- nimic nu ai asemeni de sfînt și minunat!\n\nȘi totuși, Tu Isuse ești Cel ce m-ai salvat\nprin Cruce din pierzare, din moarte și păcat\nîn Templul Veșniciei cu Tine m-ai luat,\ncu cea mai albă haină de har m-ai îmbrăcat,\ninelul Tău de aur în deget mi-ai schimbat,\npicioarele-n sandale cerești mi-ai încălțat\nși Ceru-n sărbătoare întreg l-ai adunat\nîn clipa cînd alături de Tine m-ai legat.\n\nDe-atunci pe veșnicie cu Tine-s cununat\nși nu doresc Isuse un loc mai minunat\ndecît să-Ți fiu în totul urmaș adevărat\nși-ascultător statornic pe drumul Tău curat\noricît ar fi pe lume cu plîns împreunat\ncăci nu-i mai mare slavă decît să fi-ndurat\nocara Ta alături, răbdînd nevinovat\nadeverind prin sînge că nu Te-am înșelat!\n"
}