{
"t" : "Iubesc pe-ai mei",
"d" : "",
"s" : "Iubesc pe-ai mei cu-ntregu-mi suflet\nmai mult ca viața mea-i iubesc\npentru iubirea lor Isuse\nsuspin, mă rog și mă jertfesc.\n\nIubesc ființele ce-n lume\ncu-a mea ființă s-au unit\npurtîndu-le-o neschimbată\niubire pînă la sfîrșit.\n\nIubesc prietenii ce pașii\nuniți și-i duc cu pașii mei\ncu-o dragoste oricînd în stare\nsă facă totul pentru ei.\n\nIubesc pe frații mei cerește\ncum numai sufletu-mi iubesc\nde ei mă leagă pe vecie\nun legămînt Dumnezeiesc.\n\nIubesc ca pe ai mei, vrăjmașii\nrugîndu-Ți mîntuirea lor\nși simt c-aș face pentru dînșii\nmai mult decît aș fi dator.\n- Dar în iubirile acestea\nîn toate-i un hotar ceresc\no margine la care toate\nse sting, se șterg și se sfîrșesc.\n\nNuma-n iubirea Ta Isuse\nn-am nici hotar și nici sfîrșit\npe Tine Te iubesc atîta\npe cît ești Tu: Nemărginit!\n"
}