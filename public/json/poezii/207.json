{
"t" : "Știi tu, biet om?",
"d" : "",
"s" : "Știi tu biet om pribeag prin lume,\npoți tu să știi cît te-am iubit?\n- știi oare tu iubirea asta\nce suferințe-a biruit?\n\nȘtii tu cît te-am căutat prin lume,\npoți tu să știi cît te-am chemat?\n- poți oare să-nțelegi tu chinul\ncît pentru tine-am îndurat?\n\nȘtii tu cît Eu te-aștept și astăzi,\nștii tu oare cît te doresc?\n- știi oare tu ce-i așteptarea\ncînd anii tăi ți se sfîrșesc?\n\nȘtii tu că tot trecutul negru\nde patimi rele ți-e iertat,\nștii tu ce strălucită-i slava\ncu care-n veci ai fi-mbrăcat?\n\nȘi oare știi în ce pierzare\nde nu te-ntorci acum, te-arunci?\nștii tu ce fericire lepezi?\n- Zadarnic vei afla atunci!\n"
}