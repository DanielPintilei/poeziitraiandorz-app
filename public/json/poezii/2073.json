{
"t" : "Din harfa unei fără seamăn",
"d" : "",
"s" : "Din harfa unei fără seamăn\niubiri aprinse pe pămînt\nam vrut cum am știut Isuse\nmai cald și mai frumos să-Ți cînt.\n\nÎn orice viers am pus o parte\ndin inima ce le-a purtat\nîn fiecare slovă-mi arde\nun strop din duhu-nflăcărat.\n\nAm vrut a dragostei văpaie\ndin Jertfa Golgotei s-o iau\nși miilor de inimi stinse\nputernic foc ceresc să dau.\n\nSă văd cum arde-ntreg pămîntul\nînalt și larg și fericit\nîn focul dragostei de Tine\nIsus, Mîntuitor Iubit...\n\nDar cît sînt trist că nici cîntarea,\nca tot ce-am spus și ce-am făcut\nn-a fost nici naltă, nici fierbinte\nnici fericită cum am vrut.\n\nAzi vin plîngînd ca Magdalena\ncînd vasul scump și l-a sfărmat\nca nimenea din el pe urmă\nsă nu mai fie-nmiresmat.\n\nȘi-mi sparg Isuse Dulce harfa\ncu care-am vrut aici să-Ți cînt\nca nimănuia după Tine\nsă nu-i mai cînte pe pămînt.\n\nRugîndu-Te măcar în ceruri\nsă faci să pot cînta așa\ncum toată viața mea din lume\nam vrut, dar n-am putut cînta.\n"
}