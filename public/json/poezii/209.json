{
"t" : "De-atîta vreme-auzi",
"d" : "",
"s" : "De-atîta vreme-auzi și tu chemarea\nspre ceruri, spre lumină și spre rai\ndar tot n-asculți nici plînsul, nici cîntarea\nși nu-ți întorci nici gîndul, nici cărarea\n- o, pînă cînd, o pînă cînd mai stai?\n\nVăzut-ai și tu lucruri mari și care\npe alții mulți i-a-ntors din calea rea,\ndar tu rămîi mereu în nepăsare\nîn cea mai grea și cea mai tristă stare,\n- o, pînă cînd, o pînă cînd așa?\n\nO, tu cunoști că moartea nu-i departe\ncă iadu-ți stă mereu la căpătîi\nși totuși tu rămîi pe căi deșarte,\nrămîi și-aștepți așa să pleci în moarte\n- o, pînă cînd, o pînă cînd rămîi?\n\nO știi, și de la tine ce așteaptă\nde-atîția ani și astăzi Dumnezeu!\ncunoști chemarea sfîntă și-nțeleaptă\ncunoști și calea rea și calea dreaptă\n- o, pînă cînd, nehotărît mereu?\n\nA mai trecut un an din scurta-ți viață\nși-acesta-i poate ultimul ce-l ai,\no, smulge-te din neagra morții ceață\nși rupe-ți vălul morții de pe față\n- o, pînă cînd, o pînă cînd mai stai?\n\nCurînd solia morții-o să te cheme\nrăsplata veșnică și grea să-ți iei,\ne vremea hotărîrilor supreme,\nacum e-a mîntuirii tale vreme\n- o, pînă cînd, o pînă cînd nu vrei?\n"
}