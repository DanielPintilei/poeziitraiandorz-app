{
"t" : "Am biruit",
"d" : "",
"s" : "Am biruit Isuse a urii lovituri\nși rana răzbunării și-a plînsului povară,\ndar astăzi Glasul dulce al Sfintei Tale Guri\nblîndețea și iertarea Isuse mă doboară.\n\nO, am putut înfrînge scrîșnirile de dinți\nși strigătele urii setoase după sînge\ndar șoapta-nfiorată a dragostei fierbinți\nmă-ncîntă, mă doboară, mă leagă și mă-nfrînge.\n\nN-am plîns în lupta cruntă cu sute de zdrobiri\nși nici în cazna jertfei cu viața sfîșiată,\ndar cîntecul iubirii din caldele-Ți priviri\nîmi stoarce rîu de lacrimi de fiecare dată.\n\nCe n-au putut să facă ani lungi de suferințe\nde zbucium și de lupte, de răni și pătimire\nde chin și de ispite, de munci și stăruințe\nah, a făcut Isuse un cîntec de iubire.\n"
}