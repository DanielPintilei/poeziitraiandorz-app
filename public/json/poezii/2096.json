{
"t" : "La 20 de ani",
"d" : "",
"s" : "Ni-e sufletul de-atîta vreme în lanț de suferinți legat\nde-atîtea lacrimi și-apăsare lumina-n ochi ni s-a-noptat,\nprietenii, de-al nostru nume ca de-un blestem s-au lepădat\ntoți cei ce ne iubeau odată de noi pe rînd s-au depărtat,\nîn loc de zîmbet, fața noastră de lacrimi nu s-a mai zvîntat,\nstăm triști mereu și singuratici ca pasărea pe-un ram uscat,\nal nostru prag ajuns de-ocară e părăsit și-nconjurat,\n- și nu știm Doamne cu ce vină pe Duhul Sfînt L-am întristat...\n\n- De ce pe noi Te mînii Doamne de timp atît de-ndelungat,\nde ce atît de-adînc cu jale și cu-ntristări ne-ai apăsat,\nde ce atîta rugăciune fierbinte nu ne-ai ascultat,\nde ce, cînd știi iubirea care în suflet pururi Ți-am păstrat,\nși-n ce avînt viața noastră cea mai frumoasă Ți-am predat,\nce arzător avutul nostru din inimă Ți-am închinat\ncu ce nădejde și credință neabătută Ți-am urmat\ncît de grăbiți la ascultare am fost oriunde ne-ai chemat\nși cum de dragul Tău, de toate ne-am despărțit și le-am uitat...\n\nDe ce cînd din copilărie, doar Ție Singur Ți-am cîntat,\nc-a noastre mîini spre nimeni altul ci doar spre Tine s-au nălțat,\ncă ce-am avut mai scump pe lume cu dragă inimă Ți-am dat...\nDe ce, de ce n-asculți o Doamne suspinul nostru-ndelungat,\ncu ce Te-am întristat pe Tine atît de-adînc... cu ce păcat?\n\n... Copile, cînd vei ști răspunsul - ai să dorești să nu-l fi-aflat!\n"
}