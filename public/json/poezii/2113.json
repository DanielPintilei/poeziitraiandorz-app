{
"t" : "În fața Ta plec ochii",
"d" : "",
"s" : "În fața Ta plec ochii umezi\ncu suflet copleșit de drag\nStrălucitoarea Ta Frumsețe\nuimit m-a-ngenuncheat pe prag.\n\nO, ești Frumos ca Adevărul\nStrălucitor și Minunat\nce-n limpezimea Lui e veșnic\natotputernic și curat.\n\nO, ești Frumos cum e Iubirea\nDumnezeiescul Har Slăvit\nIubirea care ca și Tine\ne fără margini și sfîrșit.\n\nO, ești Frumos cum e Nădejdea\ndin jertfa inimii fierbinți\nce pentru-o clipă fericită\nîndură ani de suferinți.\n\nO, ești Frumos cum e Credința\ncurată și de neclintit\nmereu mai mare, mai frumoasă\ndar cea dintîi, pîn-la sfîrșit.\n\nO, ești Frumos cum e Iertarea\nce-mbrățișează pe vrăjmaș\nprimindu-l frate și făcîndu-l\nacelorași comori părtaș.\n\nO, ești Frumos ca Mîntuirea\nce-a șters atît de-adînc alean\nși-arată veșnic mai frumoasă\ndin zi în zi, din an în an.\n\nO, ești Frumos cum de frumoasă\ne numai Frumusețea Ta\n- mi-e sufletul pe veci Isuse\nrobit și fermecat de Ea.\n\nȘi-mi uit și zbuciumul și lupta\nși-ntregul plînset dureros\nși Te privesc uimit Isuse\no, ești Frumos, așa Frumos!\n"
}