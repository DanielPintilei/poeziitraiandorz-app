{
"t" : "O, dac-aș fi unit cu Tine",
"d" : "",
"s" : "O, dac-aș fi unit cu Tine\nca stropul cu adîncul plin\nși nemaidespărțit vreodată\nsă simt că pe vecia toată\neu sînt al Tău deplin, deplin.\n\nO, dac-ai fi unit cu mine\nca soarele c-un strop senin\nsă fiu pătruns de-a Ta Lumină\nca praful ars de ploaia lină\nsă fiu al Tău deplin, deplin...\n\nO, dac-aș fi unit cu Tine\nsă simt același gînd divin\nacelași suflet să iubească\nacelași duh să cucerească\nsă fiu al Tău deplin, deplin.\n\nO, dac-ai fi unit cu mine\nca aerul cu norul lin\ncum e lumina ce pătrunde\nîn limpezile apei unde\nsă fiu al Tău deplin, deplin.\n\nSă fiu aceeași ascultare\nacelași calm și cald alin\naceeași plină de blîndețe\nevlavie și frumusețe\nsă fiu al Tău deplin, deplin...\n\n- O, dac-aș fi așa Isuse\nnu m-aș feri de ochi străin\naicea aș fi eu cu Tine\nacolo ai fi Tu cu mine\nai fi al meu deplin, deplin.\n\nO, Sfinte Duh, Putere Sfîntă\n- pe vecii vecilor ce vin\npătrunde-mi viața cu sfințire\nsă fiu o unică trăire\ncu Domnul meu deplin, deplin.\n"
}