{
"t" : "Îți mulțumim, Îți mulțumim",
"d" : "",
"s" : "Îți mulțumim, Îți mulțumim Isuse\nDumnezeiescul Miel Ispășitor,\ncăci prin a Tale suferinți nespuse\nTu ne-ai purtat povara tuturor.\n\nPe veci de veci Ți-aducem mulțumire\nsub Crucea Ta mereu îngenunchind\nși preamărim cereasca Ta iubire\nce ne-a răscumpărat murind.\n\nO, cum Ți-ai strîns atunci Nemărginirea\nca să încapă-n staulul de oi\ncînd Ți-ai Înomenit Dumnezeirea\nca să ne îndumnezeiești pe noi.\n\nTrăind ne-ai dat prin Viața Ta Divină\na dragostei mîntuitoare legi,\nmurind ne-ai dat prin Jertfa Ta deplină\niertare și viață lumii-ntregi.\n\nAici și-n Cer,\nacum și-n veșnicie,\ncei credincioși mereu Îți vor cînta\ncăci tot ce-avem Îți datorăm doar Ție\nizvorul lor, pe veci, e-n Jertfa Ta!\n"
}