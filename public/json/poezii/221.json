{
"t" : "Mormîntul meu...",
"d" : "",
"s" : "Mormîntul meu cu ziduri grele,\ncu patru schelete de fier,\ncu șapte gratii ruginite\nși-un strop îndepărtat de cer.\n\nMormîntul meu! - Cu ce putere\nai răscolit viața mea!\nNu-i glas pe lume să-mi vorbească\ncum mi-a vorbit tăcerea ta!\n\nÎn vremea încercării tale\nam cunoscut durerea - ce-i,\nce mare-i harul rugăciunii\nce-adîncă e puterea ei.\n\nÎn noaptea zbuciumării tale\nașa am suferit încît\nnu sînt străfunduri să măsoare\nadîncu-n care-am coborît!\n\nDar nici nu-i culme însorită\nși stări să poată aduna\natîta strălucire cîtă\nmi-a luminat în noaptea ta.\n\nN-aș fi știut că pot fi lacrimi\natît de-amare pe pămînt\nnici cît de-adîncă-i deznădejdea\ndin lupta sufletului frînt.\n\nDar nici n-aș fi aflat ce-aproape\ne Dumnezeu cu-adevărat\nde-acel ce-L cheamă, ca acolo\ncînd sufletul e-nmormîntat!...\n\nMormîntul meu, cu ce lumină\nai răscolit viața mea!\n- Nu-i glas pe lume să-mi vorbească\ncum mi-a vorbit tăcerea ta!\n"
}