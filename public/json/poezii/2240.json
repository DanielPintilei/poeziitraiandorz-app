{
"t" : "Să ard de sete...",
"d" : "",
"s" : "Să ard de sete tot n-aș bea\ndin apele stricate\nce le-ntîlnesc în calea mea\nprin lumea de păcate.\n\nSă mor de foame, tot n-ating\nmîncările-otrăvite\nspre care ne-ncetat mă-mping\npăcate și ispite.\n\nSă crap de frig, nu mă-ncălzesc\nla focuri vinovate\npe unde slugile pîndesc\niubiri îndurerate.\n\nSă pier în drumuri n-aș intra\nîn casa blestemată\ncare-ar zdrobi și-ar întrista\niubirea mea curată.\n\nSă umblu gol, tot n-am să-mbrac\nce diavolul mi-ntinde,\nsă zac în șanț, să mor sărac\npe Domnul nu-L voi vinde.\n\nMai bine plîng acum, un ceas,\ncu Domnu-n părtășie\ndecît fără Hristos rămas\nsă plîng o veșnicie!\n"
}