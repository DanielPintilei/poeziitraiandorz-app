{
"t" : "În fața Crucii",
"d" : "",
"s" : "În fața Crucii mi se moaie\nîntreagă neliniștea mea\nca lumînarea ce se-ndoaie\nsub flacăra-i cu mult prea grea.\n\nȘi mi se ușurează toată\npovara sufletului meu,\nca ramul ce e frînt deodată\nde rodu-i cel cu mult prea greu.\n\nȘi ochii-n lacrimi mi se-mbracă\nînfiorați și suspinînd\nca trandafirul ce s-apleacă\nsub roua-i prea mult picurînd.\n\nȘi tot străfundul zării mele\nmi se înalță spre Isus\nca cerul cînd, prea greu de stele\ndin ape se apleacă-n sus...\n\nȘi inima-mi la Rai se suie\nușor și liniștit așa\nca fumul tainic de tămîie\ndin Sfînta Sfintelor, cîndva...\n"
}