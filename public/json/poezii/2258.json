{
"t" : "Amar e gustul despărțirii",
"d" : "",
"s" : "Amar e gustul despărțirii\nși-i cel mai greu cuvînt de spus\ncăci pentru zbuciumul iubirii\nnici lacrimi nici cuvinte nu-s.\n\nCe să alegi, de la răscruce\ncînd vrei să-ți scapi viața ta\ncă-n orice parte de te-ai duce\nacelași rău te-ar aștepta.\n\nSă-L izgonești din amintire\npe Binefăcătorul tău\nsă-L uiți, să-I cauți împotrivire?\n- sau ce să faci? Și ce-i mai rău?\n\nCe să alegi cînd arzi de teamă\nși zaci și te frămînți atît:\n- nu ești nici rău să nu-ți dai seamă\nnici bun să suferi hotărît.\n\nCe slabă-i dragostea cînd poate\nporni pe-al despărțirii drum\nfără-amintiri înflăcărate\nce nu se pot uita nicicum.\n\nDac-ai iubit adînc vreodată\nori pe Hristos ori frații dragi\niubirea lor adevărată\nîn veci n-o lași, oricît să tragi.\n"
}