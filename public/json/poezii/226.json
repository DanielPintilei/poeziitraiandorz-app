{
"t" : "Solia vieții mele-apuse",
"d" : "",
"s" : "Solia vieții mele-apuse\ntot mai în greu cărarea-și suie,\ncu bine-n Mîna Ta Isuse\nsfîrșitul slujbei să și-l puie!\n\nAscult cum inima-mi se curmă\nîn zbateri tot mai ostenite\nca fîlfîirile din urmă\na unei aripe rănite...\n\nSimt c-am ajuns la o răscruce,\ncă mult trudita vieții cale\ncoboară-n liniștea ce-aduce\nsfîrșitul zbuciumării sale.\n\nCă fiecare fîlfîire\ne-o liniștită-apropiere\nde recea țărnii înfrățire\nde dulcea slavei înfiere.\n\nSimt cum se smulge-ncet din mine\na firii frîntă rădăcină\nși-n împăcarea care vine\nîntregul cer mi se-nsenină.\n\nUit zbuciumul și-ndurerarea\ndin lupta-n urma mea rămasă\nși peste toate simt uitarea\ncum albă, ca un văl se lasă.\n\nSe șterge-ncet încet din mine\npămîntul părăsit departe,\ncu toată lupta lui fierbinte\ncu toate urile-i deșarte.\n\nNimic n-am contra nimănuie,\nnici gînd, nici dor de răzbunare,\nîn toată inima mea nu e\ndecît odihnă și-mpăcare!\n\nNumai un dor rămas fierbinte\nspre voi cei dragi mă cheamă iară\nvoi fiii fericirii sfinte\nvoi neuitata mea comoară.\n\nȘi chiar din Porțile Divine\nspre voi îmi mai întorc privirea\ncăci și-n pămînt și-n cer cu mine,\nîntreagă eu vă duc iubirea!\n"
}