{
"t" : "Știi tu cîți sînt?",
"d" : "",
"s" : "Știi tu cîți sînt cei ce se roagă\nalăturea de tine cînd\nspre ceruri, inima întreagă\nți-o nalți, de sînge picurînd?\n\nȘtii tu cîți sînt cei ce se luptă\nalăturea de tine cînd\ncu-nsîngerare ne-ntreruptă\nrămîi neclătinat luptînd?\n\nȘtii tu cîți sînt cei care-aleargă\nalăturea de tine cînd\n- pe urma lui Hristos să meargă\nse cere pe genunchi urcînd?\n\nȘtii tu cîți sînt cei care-așteaptă\nalăturea de tine cînd\ncu duh zdrobit ți se îndreaptă\nprivirile spre Cer chemînd?\n\nȘtii tu cîți sînt cei ce suspină\nalăturea de tine cînd\nești răstignit pentru Lumină\nși mori biruitor, iertînd?\n\nȘtii tu cîți sînt cei ce-o să-nvie\nalăturea de tine cînd\nla slava Lui pe veșnicie\nHristos vă va chema-n curînd!\n"
}