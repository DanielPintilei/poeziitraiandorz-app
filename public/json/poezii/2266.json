{
"t" : "Nesfîrșită slavă Doamne",
"d" : "",
"s" : "Nesfîrșită slavă Doamne\nnesfîrșitului Tău har\ncare le sfințește toate\nVin și Pîine și Altar\nînălțîndu-le-n iubirea\nși-n lumina fără-apus\ntot mai largă și mai dulce\npînă unde nu-i mai sus.\n\nNesfîrșită slavă Doamne\nnesfîrșitului Tău dor\nce dă imnuri tot mai sfinte\nzărilor ce ne-nconjor\nși tot noi chemări duioase\nlumilor ce n-au răspuns\nsă le-nalțe-nveșnicite\npînă unde nu-i ajuns.\n\nNesfîrșită slavă Doamne\nnesfîrșitului Tău vis\ndevenind pe totdeauna\nslava Cerului deschis\ndupă care nu-i mai soare,\nmai senin ori mai frumos,\ndupă care-i numai Totul\nîntr-un necuprins Hristos!\n"
}