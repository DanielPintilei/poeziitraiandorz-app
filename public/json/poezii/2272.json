{
"t" : "Ce-mi vezi tu ochiul meu?",
"d" : "",
"s" : "Ce-mi vezi tu ochiul meu în lume\ncînd ești deschis și treaz trecînd?\n- un lanț legînd povara-mpinsă\nde-un rînd de oameni altui rînd,\nun lanț de patimi însetate\ndupă-adevăr și după vis\nce mult rîvnitelor ajungeri\nle-ațin un drum mereu deschis...\n\nCe-mi vezi tu inimă deschisă\nce uiți și crezi așa ușor?\n- văd Adevărul cum întoarce\nplîngînd din ușa tuturor\nși-nțelepciunea risipindu-și\npe uliți aurul ceresc\niar umbrele deșertăciunii\ncum rîd spre tină și cerșesc.\n\nCe-mi vezi tu sfîntă-nștiințare\nspre Mîine cînd privești acum?\n- o parte-o văd întunecime\nși foc și grindină și scrum\nși-o parte-o văd lucind de-un soare\nnemaivăzut și nesfîrșit\ndar Strălucirea și Uitarea\nle despărțesc desăvîrșit...\n"
}