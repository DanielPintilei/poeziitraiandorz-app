{
"t" : "Învață-ne Lumină",
"d" : "",
"s" : "Învață-ne Lumină al mersurilor fel\npeste-orice timp să trecem cum Tu treci peste el.\n\nSă trecem prin cuvinte ca sfîntul înțeles\nal razelor curate cînd intră și cînd ies.\n\nSă trecem prin noroiul ce nu-l putem feri\nca aripa Ta albă prin cea mai sfîntă Zi.\n\nSă trecem peste spice sudoarea răcorind\nca dulcea unduire a inimii iubind.\n\nSă trecem prin durerea pe care-o întîlnim\nalinător ca zborul ușor de heruvim.\n\nSă trecem peste lume lăsîndu-i amintiri\nfrumsețea și mireasma înaltelor trăiri.\n\nSă trecem prin iubire sfințind-o pe pămînt\nca duhul rugăciunii prin ceasul cel mai sfînt.\n\nSă trecem prin viață așa cum Tu-ai făcut\nlăsînd mai bună lumea prin care am trecut!\n"
}