{
"t" : "O, îngeri preaiubiți...",
"d" : "",
"s" : "O, îngeri preaiubiți ai serii,\nai visului și-ai Amintirii,\nvă cheamă-n seara Învierii\nuitații fii ai Pătimirii!\n\n- Aduceți noaptea liniștită\ncu vălul tainic de-mpăcare\ns-adoarmă inima zdrobită\ncu liniștită legănare.\n\nÎntindeți ceața care-așterne\npe suflet pacea ei adîncă,\npunînd alinătoare perne\ndurerii ce zvîcnește încă.\n\nÎnchideți geana ostenită\nce timpul nesfîrșit îl rumpe\nși-n biata inimă-amăgită\nfiorul locurilor scumpe.\n\nAduceți visul care-i scapă\ndin ziduri și de sub zăvoare\nși duce dorul de-l adapă\nla mult doritele izvoare.\n\nDați sufletelor revederea\nființelor nemaiuitate\nreînnoindu-le puterea\nsă-și ducă crucea resemnate.\n\nSă-și crească-n taina rugăciunei\nși mai aprinsă-n astă seară\nadînca-ncredințare-a unei\nnădejdi ce va să-nvie iară.\n\nȘi-a revederii mult dorite\nce nu va mai fi-atunci părere\ncînd mii de clopote slăvite\nvesti-vor și-a lor înviere.\n"
}