{
"t" : "Cînd soarele de-acum",
"d" : "",
"s" : "Cînd soarele de-acum, al Firii,\nîmi va apune într-o zi\npe Tine Soarele Iubirii\nnemaiapus, Te voi privi.\n\nDorind din inimă, fierbinte\ndoar Fața Ta S-o port mereu\ntot ce-am iubit mai înainte\narunc și ard din duhul meu.\n\nDin lume vrînd ca dintr-o vale\na plîngerii să ies cîntînd\nnici în durere nici în jale\nlumina inimii nu-mi vînd.\n\nCe flori mi-ar fi crescut vreodată\npentru păcat, pe rînd le-am scos\nși-n locul lor grădina toată\nI-am semănat-o lui Hristos.\n\nOricîte nume dragi din lume\naș fi avut cîndva, le-am zmult\nși-am scris pe toate-un singur Nume\niubit, din ce în ce mai mult.\n\n... Așa aștept, sfințind Iubirii\norice cuvînt cîntat și spus\npîn-la apusul scurt al firii\nși la ivirea Ta Isus.\n"
}