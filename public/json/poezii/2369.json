{
"t" : "De-ar ști harfa care cîntă",
"d" : "",
"s" : "De-ar ști harfa care cîntă\nce-nțeles ceresc îi sună\ncînd Hristos i-atinge viersul\n- cum I s-ar lipi-mpreună!\n\nDe-ar ști calea cea umblată\ncît îi e de sfînt fiorul\nce Hristos i-l dă călcînd-o\n- cum I-ar săruta piciorul!\n\nDe-ar ști inima ce-i starea\nveșnic binecuvîntată\nce Hristos i-o dă primindu-L\n- cum I s-ar deschide toată!\n\nDe-ar ști lacrima neștearsă\nde căință ori iubire\ncum Hristos o s-o aline\n- cum ar curge făr-oprire!\n\nDe-ar ști ochiul ce-și ascunde\nîntunericul și vina\nce i-ar da Hristos să vadă,\n- cum I-ar săruta lumina!\n\nDe-ar ști dragostea aprinsă\ncît i-e-n veci a ei răsplată\nSus, lîngă Hristos ajunsă,\n- cum ar arde dintr-o dată!\n"
}