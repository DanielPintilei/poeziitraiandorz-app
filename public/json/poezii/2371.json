{
"t" : "Mergi fiica mea",
"d" : "",
"s" : "Mergi fiica mea de-acum cu Domnul\nspre fericirea ce-ți dorim\ndar nu-ți uita învățătura\ndin clipa cînd ne despărțim:\n\nCuvîntul Domnului urmează-L\nla timp și ne-la-timp, voios,\nprivirea inimii smerite\nnu-ți depărta de la Hristos.\n\nPăstrează-ți sănătoasă mintea\nși-adîncul inimii curat,\nființa nu ți-o stăpînească\ndecît ce-i sfînt și-adevărat.\n\nDin bunurile lumii-adună\ndoar cît să nu le știi de greu\nca pașii tăi ușor să umble\npe urmele lui Dumnezeu.\n\nSă nu-ncuviințezi păcatul\nvirtutea-n veci să n-o trădezi,\nsă nu-njosești nici o credință\nși vina doar pe-a ta s-o vezi.\n\nDin nici un rău nu-ți face prieten\ncuratul Adevăr, fă-ți soț\nsă poți să te desparți de toate\ndoar de Hristos să nu te poți.\n\n... De n-ai să-mi uiți învățătura\ndin clipa cînd ne despărțim\nmergi fiica mea oricînd cu Domnul\nla capăt o să ne-ntîlnim...\n"
}