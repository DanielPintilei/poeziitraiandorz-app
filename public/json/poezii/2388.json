{
"t" : "Mă rog în noaptea încercării",
"d" : "",
"s" : "Mă rog în noaptea încercării\ncu teamă și cu-ncredințare\nca tot ce-am cîștigat cu jertfe\nsă-mi fie-ncununat cu soare.\n\nMă rog în mijlocu-ncercării\nstînd între steaguri și sicrie\nca tot ce-am semănat cu lacrimi\nsă-mi fie strîns cu bucurie.\n\nMă rog în focul încercării\nîntre nălțimi și-ntre ruine\nca tot ce-am închinat iubirii\nsă-mi fie-nvrednicit de Tine.\n\nMă rog în cumpăna-ncercării\ndintre osîndă și coroană\nca tot ce-am dăruit sfințirii\nsă-mi fie fără de prihană.\n\nMă rog la capătu-ncercării\nîntre poruncă și răsplată\nca tot ce-am cucerit cu sînge\nsă nu pot pierde niciodată.\n\nMă rog - spre slava încercării\nsă-mi văd odată lîngă mine\nmulțimile de frați și îngeri\ncu care sufăr pentru Tine.\n"
}