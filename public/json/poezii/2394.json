{
"t" : "Unde mi-ați fost?",
"d" : "",
"s" : "Unde mi-ați fost curate mîini\ncînd vă puteați nălța fierbinte\nde ce v-ați odihnit atunci\ncînd era vremea rugii sfinte?\n\nUnde mi-ați fost voi ochi curați\ncu lacrimile calde oare\nde ce-ați dormit cînd trebuia\ns-aduceți jertfa sfințitoare?\n\nUnde mi-ai fost tu grai aprins\ncu-nmlădieri înduioșate\nde ce-ai tăcut, cînd trebuiau\nmărturisiri nemaiuitate?\n\nUnde mi-ați fost pași hotărîți\ncu urme-adînci și strălucite\ncînd trebuia să fiți pe munți\ncroind cărări neprihănite?\n\n- Unde mi-ai fost iubirea mea\ncea hotărîtă și-alipită\nde ce-ai zăcut chiar cînd era\ncea mai de neuitat clipită?\n\nUnde-ai fost duh al meu smerit,\nunde-ai fost rîvna mea frumoasă?\n- de ce-ați tăcut, de ce-ați dormit\ncînd Domnul mi-a intrat în casă?\n"
}