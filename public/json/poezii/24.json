{
"t" : "Rugăciune - Doamne Tu",
"d" : "",
"s" : "Doamne, Tu Stăpînu-acestui cer nemărginit\nși-albastru\ncătre Tine mi se nalță iarăși gîndul meu sihastru.\n\nCătre Tine se ridică iarăși glasul rugii mele\nDomnul zilelor cu soare,\nDomnul nopților cu stele.\n\nTu ești Împăratul nostru,\nTu ești Domnul nostru Mare\nTu ești Stînca Păcii noastre,\nTurnul nostru de scăpare!\n\nDe nădejdea-n Tine Doamne\ntoată viața ni se-anină,\nviața noastră-atît de tristă, suferindă și străină.\n\nMîngîierea vieții triste ni-e Cuvîntul Cărții Tale\nEl ne-a șters de lacrimi ochii,\nne-a scos sufletul din jale.\n\nȘi ne-a fost mereu în viață adăpost și-nviorare,\ncălăuză și lumină la-ntuneric, pe cărare.\n\nAzi ne-a-mpresurat durerea cît a mării apă multă,\nnimeni chinul nu ni-l vede,\nnimeni glasul nu ne-ascultă.\n\nNumai Tu ne ești nădejdea în aceste clipe grele,\nnumai Mîna Ta mai poate să ne mîntuie din ele.\n\nNumai Tu ai milă, Doamne\nDumnezeul nostru Mare\nStînca izbăvirii noastre\n- dăruiește-ne scăpare!\n"
}