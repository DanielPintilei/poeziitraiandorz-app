{
"t" : "Nu poți să faci",
"d" : "",
"s" : "Nu poți să faci la alții-un bine\nde nu-ți faci ție-ntîi un rău,\n- de nu poți renunța la tine\nn-ajuți în veci pe-un frate-al tău.\n\nNu poți da locul tău altuia\nca tu lipsit să nu rămîi\nnu iei povara nimănuia\nfăr-să te-ncarci pe tine-ntîi.\n\nNu porți a nimănui ocară\nsă nu rabzi tu în locul lui\n- cît nu ești gata de-o povară\nnu faci vreun bine nimănui.\n\nDe nu poți a-l iubi pe-un frate\nmai mult decît viața ta,\ncredința ta în veci nu-l poate\nnici suferi, nici ajuta.\n\nDar cînd iubești cu-așa iubire\ncum cere și cum dă Hristos,\natunci simți sfînta mulțumire\ncăutînd al altora folos.\n\nO frate, fă la alții bine\nchiar dacă ție-ți faci un rău\ncăci numai cînd te uiți pe tine\npoți semăna cu Domnul tău!\n"
}