{
"t" : "O, moarte strălucită",
"d" : "",
"s" : "O, moarte strălucită din clipa biruinței\ncum le răscumperi toate și toate le-nsenini\nce unic imn de slavă înveșnicești ființei\nși cum preschimbi în aur cununile de spini!\n\nAtîtor lupte-a noastre de-a lung de ani purtate\ncerești mărgăritare pe frunte le așezi\no, strălucită moarte, sfințindu-ni-le toate\nle-mbraci în curăția divinelor zăpezi.\n\nAtîtor valuri grele, spre noi dezlănțuite,\nle-arați pe creste slava pășirii lui Isus,\nși toate-aceste valuri sub tine potolite\ndau liniștea acestui Dumnezeiesc apus.\n\nAtîtor lacrimi aspre prin bezne șiroite\nle-arați pe stropi sărutul Prezenței lui Hristos\no, moarte strălucită - și toate-s negrăite\npodoabe pentru Nunta cu Cel-în-veci-Frumos.\n\nAtîtor suferințe golgotic îndurate\nle-arați c-aveau pe frunte ceva din Crucea Lui\nși toate-au altă față și-al înțeles - și toate\ntu moarte strălucită cîntînd la cer le sui.\n\nDespovărării noastre cum îi încarci deodată\ncereasca greutate a slavei celor sfinți,\n- O, strălucită moarte, fii binecuvîntată,\ncuprinde-ne în clipa supremei biruinți!\n"
}