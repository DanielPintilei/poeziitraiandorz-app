{
"t" : "Anii trec ca norii",
"d" : "",
"s" : "Anii trec ca norii, perii-ncărunțesc,\nvremurile-s altfel, totul e-n schimbare,\nzilnic se preface tot ce-i pămîntesc\n- numai Adevărul este-același soare.\n\nIarba se usucă, frunza cade iar\napa-și face vaduri, altele întruna,\npeste toate-n lume plînge-un în zadar\n- numai în iubire cîntă-un totdeauna!\n\nVara arzi în soare, iarna arzi în ger,\nce te-ncîntă astăzi, mîine ți-e povară,\ntoate-apasă duhul, toate-l strîng ca-n fier\n- numai conștiința sfîntă e ușoară.\n\nToți sînt ca și tine: slabi și schimbători\ncei aproape astăzi, sînt departe mîne\noamenii, ca anii-s aburi trecători\n- numai Domnul Singur neschimbat rămîne.\n\n... Nu-ți lega de nimeni inima acum\nca să nu ți-o smulgă ruperea ce vine\nleagă-ți-o de Domnul - lumea-i vis și fum\nSingur El rămîne veșnic lîngă tine!\n"
}