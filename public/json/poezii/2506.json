{
"t" : "Să nu te duci cu cei fricoși",
"d" : "",
"s" : "Să nu te duci cu cei fricoși\nnici să lucrezi și nici să stai\ncă mulți au fost de frică scoși\ndin moștenire și din rai.\n\nSă nu te-ncrezi în cei pripiți\nnici să-i urmezi, nici să-i asculți\ncă mulți au fost de ei zdrobiți\nși înșelați, atît de mulți.\n\nSă te ferești de cel flecar\nîn orice loc s-ar fi urcat\ncă mulți s-au despărțit de har\natrași de-acest plăcut păcat.\n\nSă nu-l primești pe cel viclean\noricît ți-ar cuvînta frumos\ncă mulți sînt duși lîngă satan\nde-acest vrăjmaș al lui Hristos.\n\nSă nu-nsoțești pe cel stricat\noricine-ar fi și orice-ar vrea\ncăci iadu-i plin de cei ce-au stat\nși-au mers în casa lui cea rea.\n\nSă nu lași ne-mplinit vreun gînd\ndin tot Cuvîntul Sfînt ce-L ai\ncă mulți au mers la iad spunînd\nla alții cum se merge-n rai.\n"
}