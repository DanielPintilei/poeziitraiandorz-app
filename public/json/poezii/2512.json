{
"t" : "Nimeni n-o să poată spune",
"d" : "",
"s" : "Nimeni n-o să poată spune\ncă el n-a putut să vină\ncă el n-a știut Cuvîntul\nși el n-a putut să-L țină\n- căci la fel de călduros\nne-a chemat pe toți Hristos.\n\nNimeni n-are să se poată\ndezvinovăți pe sine\ncă el n-a avut prilejul\na iubi și-a face bine\n- căci la fel de luminos\nne-a vorbit la toți Hristos.\n\nNimeni n-are să-ndrăznească\na grăi că-n neputință\na fost viața pămîntească\na trăi-o prin credință\n- căci la fel de generos\nne-a dat har la toți Hristos.\n\nDe aceea Nemurirea\nva da celor drepți cunună\ncăci ei au voit sfințirea\nși-au iubit cărarea bună\n- cinste celui credincios\nce dă tot, pentru Hristos!\n"
}