{
"t" : "Acolo unde-afla-voi odihnire...",
"d" : "",
"s" : "Acolo unde-afla-voi odihnire\nun veșnic Mai va înflori mereu\ncu cald veșmînt de cîntec și iubire\nacoperind cu drag mormîntul meu.\n\nAcolo liliecii albi în floare\nși trandafirii roșii vor vorbi\nmereu, că dragostea nemuritoare\nde jertfă nu se poate despărți.\n\nDe veți afla acest mormînt vreodată -\nmergînd la el, să v-amintiți mereu\ncăci va grăi tăcerea-i necurmată,\nde tot ce-a spus odată graiul meu.\n\nVenind acolo sufletul ce-și duce\na vieții singuratice poveri,\nsimți-va-n gîndul odihnit sub cruce\na Duhului duioase mîngîieri.\n\nGîndind acolo singur în tăcere\nva ști cum să privească la pămînt\nce clipă-i singuratica durere\nși ce vecie-i al unirii cînt.\n\nVeniți acolo dragi mulțimi plăcute,\ncăci și-n mormînt vă voi iubi, dorind\nsă simt cîntări și lacrimi cunoscute\nși duhul dragostei dintîi, trăind...\n\nCîntați acolo-n dragostea-nfrățirii\nși-n neschimbatul, primul, legămînt -\ncîntarea neuitată a iubirii\nce și-n pămînt și-n Cer doresc s-o cînt!\n\nEu voi cînta cu voi Acest Scump Nume\nsimți-mă-veți alăturea cîntînd,\ncăci pentru El eu am trăit pe lume\nși pentru El nu voi muri nicicînd!\n"
}