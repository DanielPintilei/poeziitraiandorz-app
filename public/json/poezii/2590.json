{
"t" : "Izbînda duhului luminii",
"d" : "",
"s" : "Izbînda duhului luminii\nasupra firii pămîntești\nîți dă slăvita libertate\nîn zborul spre trăiri cerești.\n\nAtunci cîntarea fericită\na duhului eliberat\ncu cît trec ani și suferințe\nstrăluce mai cu-adevărat.\n\nAtunci cu cît te-nalți din tina\nacestui trai neputincios,\ncu-atît redobîndești lumina\ndesăvîrșirii cu Hristos.\n\nDin vîrful Muntelui Minunii\nvezi totul într-un veșnic fel\nnici liniștea, nici rugăciunea\nnu-s nicăieri, cum sînt pe el.\n\nCu teama morții biruită\ncu orice valuri dedesubt,\ncu-ntreagă-ți Golgota suită\ntrăiești un praznic ne-ntrerupt.\n\nAtunci spre viața cealaltă\nde dincoace de orice greu,\nduci preamărirea cea mai naltă\nce poți s-o dai lui Dumnezeu.\n"
}