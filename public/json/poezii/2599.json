{
"t" : "O, cît de-amar",
"d" : "",
"s" : "O, cît de-amar e ceasu-n care\nmai văd cum umbrele-mi cobor\ncînd mi se sparge de sub aripi\nseninul sfînt prin care zbor.\n\nCînd mi-ntorc ochii dinspre-nalturi\nși iar privesc înspre-adîncimi\ncînd ce-am lăsat m-ademenește\ndin nou spre joase-ntunecimi!\n\nCînd iar mă  văd aproape-n mreaja\na ce-am crezut demult că-i rupt,\ncînd pare gol tot ce-i deasupra\nși-mi pare plin ce-i dedesubt...\n\n- De ce-i atît de-adînc în mine\nînfipt al firii bold amar,\nde cînd mă lupt să-l smulg și-adesea\nîl simt din nou cum crește iar.\n\nIsuse, numai Tu-mi ești Singur\nDumnezeiescul Salvator,\nîn ceasul meu amar în care\nmai văd cum umbrele-mi cobor.\n"
}