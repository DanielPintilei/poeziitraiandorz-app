{
"t" : "O, nu există moarte",
"d" : "",
"s" : "O, nu există moarte, - priviți la tot ce-i sus\nsau tot ce-i jos - și încă la tot ce parcă nu e\nalt răsărit urmează la orișice apus\ndin orișice cădere, e altceva ce suie.\n\nO, nu există moarte, - nici morții n-au murit\nsînt lîngă noi, alături, doar dup-un văl subțire\nși-n orice clipă vălul ni-e tot mai deslușit\nși-n orice apropiere tot mai împărtășire.\n\nO, nu există moarte, - ce pare că-i nimic\ne numai golul nostru de dincoace de vamă\n- nu spuneți că e moarte, toți morții vă dezic\ne numai altă viață ce după ea ne cheamă.\n\nO, nu există moarte, - ce pare e un prag\nși-o punte ce unește viața, n-o desparte\ndar Dincolo sînt ceruri și drumuri ce s-atrag\nspre capătul ce veșnic și veșnic li-e departe.\n"
}