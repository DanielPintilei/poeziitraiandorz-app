{
"t" : "Nu știm de ce",
"d" : "",
"s" : "Nu știm de ce ne treci adesea\nprin fiere și oțet și fier\ndar știm că tot ce nu știm astăzi\nvom ști odată-acolo-n Cer.\n\nNu știm de ce sîntem adesea\nprea slabi, prea reci și prea săraci\ndar știm că Tu vrei mai statornici\nși mai puternici să ne faci.\n\nNu știm de ce ne dai adesea\ndureri și lacrimi și amar,\ndar știm că-n toate de-orice dată\ns-ascunde-un nou și dulce har.\n\nNu știm de ce ne ceri adesea\nslujiri și jertfe și poveri\ndar știm c-o binecuvîntare\nne dai prin tot ce Tu ne ceri.\n\nNu știm de ce ne duci adesea\nîn loc de chin ori de noroi,\ndar știm că-n orice loc e-o slujbă\npe care Tu o ceri la noi.\n\nNu știm de ce ne-oprești adesea\nsă nu ne ducem unde vrem,\ndar știm că drumul fără Tine\najunge cel mai greu blestem.\n"
}