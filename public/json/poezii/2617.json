{
"t" : "Cu-atîtea lacrimi",
"d" : "",
"s" : "Cu-atîtea lacrimi a fost plină\nîn lumea asta viața mea\ncă oricînd cineva suspină\neu plîng cu el cu-o jale grea.\nDar și-ntr-atît cîntarea dulce\na bucuriei am trăit\ncă pe-orișicare drum m-aș duce\neu cînt cînd văd un fericit.\n\nAm suferit atît de-amară\nsingurătate pe pămînt\ncă nu pot să mai văd povară\npe nici un singur umăr frînt.\nDar și-ntr-atît însoțirea\niubirii dulci m-a-nconjurat\ncă pe-orice semen în iubirea\ncea mai din cer l-aș vrea purtat.\n\nAm cunoscut așa minciuna\ncă pe-orice om îl bănuiesc\ndar și încrederea că-ntruna\nmă-ncred în toți ce-i întîlnesc.\nO Doamne, dar de orice rele\ndesparte-acum sufletul meu\nîn veci să nu fiu unde-s ele\nnici ele-n veci unde sînt eu!\n"
}