{
"t" : "Copil eram - și mama",
"d" : "",
"s" : "Copil eram - și mama bună\ndeparte la muncit mergea\nși mă lua cu ea-mpreună...\n- ce cîmp uscat, ce cald era.\n\nTîrziu, înfrînt de chinul foamei\nîn soare, dogorit, dormeam\n- nici nu simțeam cînd brațul mamei\nm-a dus - și-acasă mă trezeam.\n\nȘtiam c-am adormit în soare\nînfierbîntat și ostenit\nși-acum e-acasă și-n răcoare -\nși nici nu știu cînd am venit.\n\n... Așa voi adormi odată\naici flămînd și dogorit\nși-n Casa mea cea minunată\nmă voi trezi\ncu Cel Iubit...\n"
}