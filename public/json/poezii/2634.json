{
"t" : "Neprețuit Prieten",
"d" : "",
"s" : "Neprețuit Prieten al tinereții mele, - \nal Tău e tot ce cîntă în jurul meu și-n mine\na Ta-i grădina scumpă cu stratul ei de stele\ncu lacrima și roua de crini și de rubine.\n\nNeprețuit Prieten al tinereții bune, - \na Ta-i fîntîna dulce ce sînu-mi răcorește,\na Ta e pîinea bună cu gust de rugăciune\nși perna-mpărtășită ce fața mi-o sfințește.\n\nNeasemuit Prieten al tinereții sfinte, - \nîn tot ce-ating pe lume mă-nfiorez de Tine,\nîn tot ce-aud descopăr preadulcile-Ți Cuvinte\nși-n tot ce văd, Ți-e numai sărutul pentru mine.\n\nNemaiuitat Prieten al tinereții scumpe, - \npe orice drum m-ai duce e numai fericire\nși-n orice loc descopăr divina-Ți Mînă cum pe\nîntreaga mea ființă revarsă doar iubire.\n\nNe-nlocuit Prieten al tinereții dulce, - \na Ta-i pe veșnicie ființa mea întreagă\ncăci nu-i asemeni Ție oriunde m-aș mai duce\nnimic, pe lumea asta, așa să mă atragă.\n\nDumnezeiesc Prieten al tinereții mele, - \neu n-am alt rai și soare și dor decît pe Tine\ndoar Tu mi-ești toate acestea - și mult mai mult ca ele\n- cuprinde-mă la Sînu-Ți\nși-n veci așa mă ține!\n"
}