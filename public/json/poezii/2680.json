{
"t" : "Cu Tine-am să mă laud",
"d" : "",
"s" : "Cu Tine-am să mă laud Isuse orișicînd\nde Numele-Ți, cu dulce voi pomeni întruna\nde mila Ta cea mare voi povesti plîngînd\nde dragostea Ta scumpă voi lăcrima cîntînd\ncă-n haru-Ți fără margini mă-nvălui totdeauna.\n\nFăgăduința-Ți sfîntă mereu mi-o împlinești\ncu tot mai largă mînă și-n stări tot mai divine\nlumina conștiinței tot mai curată-mi crești\niubirii tot mai nalte trăiri îmi dăruiești\nși-n orice întîlnire vii tot mai drag spre mine.\n\nÎn paza Mîinii Tale sînt tot mai liniștit\nca sub un scut puternic și cald în orice vreme\ncu-aripa Ta m-acoperi în ceasul fericit\nde simt că alt pe lume nimic n-am de dorit\nnimic de-a mai ajunge, nimic de-a mă mai teme...\n\nO, cum să nu mă laud cu Tine-atunci Isus\nși cum să nu-Ți cînt Ție cu dor tot mai fierbinte\ncînd încă dinainte de-al nopții mele-apus\nmi-ai răsărit un soare atît de drag și sus\nde nu-mi văd de lumină parcă nimic nainte.\n"
}