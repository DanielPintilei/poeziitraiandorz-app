{
"t" : "De crezi cu-adevărat",
"d" : "",
"s" : "De crezi cu-adevărat o viață\nde veci promisă de Hristos,\nde ai cu-adevărat în față\nun viitor pe veci frumos.\n\n- Atunci dă-ți timpul și iubirea\nprivind spre moarte ca-nspre-un steag\nși-mbrățișează-ți pătimirea\ncum ți-l săruți pe cel mai drag.\n\nDe crezi cu-adevărat o plată\nnebănuită la Isus,\nde crezi că-n ceruri te așteaptă\nce nu-i pe lume grai de spus...\n\n- Atunci primește-a Lui sudalme\ncum ai primi un mir plăcut\nși-ntinde-ți fața către palme\ncum ai întinde-o spre-un sărut!\n\nDe crezi cu-adevărat Cuvîntul\nlui Dumnezeu netrecător,\natunci jertfește-te purtîndu-L\nînflăcărat și-ncrezător.\n\n- Atunci ocările dușmane\nprimește-le-n al slavei schimb\nși nalță-ți fruntea către rane\ncum ai nălța-o către-un nimb...\n"
}