{
"t" : "S-ascult numai acolo",
"d" : "",
"s" : "S-ascult numai acolo de unde Tu-mi vorbești\nsă-mi țin urechea numai la Inima Ta Sfîntă\nsă mă opresc doar unde Te văd și simt că ești\nși unde-al Tău dor dulce se plînge și se cîntă\nIsus, Isus, Isus, Isus, - se plînge și se cîntă.\n\nAcolo să-mi caut somnul pe Sînul Tău Divin\nsă scrie Sfîntu-Ți Nume acolo peste mine\nsub semnul Tău cel dulce să-mi fie somnul lin\ncînd va veni trezirea să m-afle tot cu Tine\nIsus, Isus, Isus, Isus, - să m-afle tot cu Tine.\n\nS-aud cum zorii strigă doar Numele-Ți atunci\ncum Primăvara-L cîntă prin flori și prin iubire\ncum Îl slăvește rodul frumoasei noastre munci\nși cum L-mbracă toate, ca aurul subțire\nIsus, Isus, Isus, Isus, - ca aurul subțire.\n\nSă-mi simt atunci ființei cum aripile-i cresc\ncum dragostea-mpletită cu cîntecul mă suie\nsfințit, prin al Tău Nume, din prag în prag ceresc\npîn-aș ajunge unde nu-i grai să se mai spuie...\nIsus, Isus, Isus, Isus, - nu-i grai să se mai spuie...\n\nCînd spun Iubitu-Ți Nume - eu spun Isuse Tot\nspun dragoste și cîntec, spun dor și bucurie\n- și gura mi-e de miere atunci. - Și nu mai pot\nși nici nu vreau a spune nimic pe veșnicie\nIsus, Isus, Isus, Isus, - nimic, pe veșnicie!\n"
}