{
"t" : "Să fie cît de lungă noaptea!",
"d" : "",
"s" : "Să fie cît de lungă noaptea,\ntu tot să crezi al ei sfîrșit,\nsă mori crezînd că orice noapte\nse va sfîrși c-un răsărit!\n\nNici cele mai amare lacrimi\ntu tot să crezi că nu-s pe veac\nsă mori crezînd c-odată toate\nîn zîmbet fericit se fac.\n\nSă fie cît de cruntă lupta\ntu tot să nu te crezi învins\nsă mori crezînd în adevărul\ncu care Dumnezeu te-a-ncins.\n\nSă-ți fie cît de tari vrăjmașii\ntu tot să crezi că ei sfîrșesc\nsă mori crezînd că mai puternic\ne Scutul tău Dumnezeiesc.\n\nSă fie cît de falnici munții\ntu tot să nu te crezi răpus\nsă mori crezînd că și mai mare\nca toți, e Domnul tău Isus.\n\nSă fie cît de-aproape moartea\ntu tot să nu te temi c-o vezi\nnu ea, ci după tine vine\nHristosul tău în care crezi!\n"
}