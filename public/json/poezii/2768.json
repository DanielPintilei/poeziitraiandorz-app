{
"t" : "Tu nici nu bănui",
"d" : "",
"s" : "Tu nici nu bănui că-n mireasma\nce-nconjură căsuța ta\ne nardul mirului iubirii\ndin Jertfa de pe Golgota.\n\nTot ce ai - colț de rai\nluminos - și frumos\neste numai din Hristos.\n\nTu nici nu bănui că-n privirea\nscînteietoarelor văpăi\nnu-s miile de stele-a nopții\nci-s razele din Ochii Săi.\n\nTu nici nu bănui că-n foșnirea\nfrunzarelor pe unde treci\nnu-i vîntul, ci-i suspinul dulce\nal dragostei din El, pe veci.\n\nTu nici nu bănui că nu-i umbra\nce-ți merge-alăturea plăcut\nci-I El Mîntuitorul Dulce\nÎnsoțitorul tău tăcut.\n\nTu nici nu bănui că-n susurul\nce-ți trece răcoros prin păr\nnu-i boarea serii ci-i alintul\niubirii Lui într-adevăr...\n\nDe-aceea cînd, de-acum, acestea\ntu ai să le-ntîlnești mereu\nsă știi că-n toate-I Cel ce-ți este\nPrieten, Soț și Dumnezeu!\n"
}