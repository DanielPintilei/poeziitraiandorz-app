{
"t" : "Din clipa cînd",
"d" : "",
"s" : "Din clipa cînd mi-ai zis pe nume\nși cînd pe Nume eu Ți-am spus,\npe noi ne-a-nlănțuit deodată\nceva de nemairupt, Isus!\n\nAcel ceva mi-a dat puterea\nîn anii tinereții grei\nsă nu mai am așa ca Tine\nnimic frumos în ochii mei.\n\nȘi m-a ferit de-a ispitirii\ncărări și curse și noroi\nși m-a făcut ca după Tine\nnimic să mai doresc apoi.\n\nȘi m-a trecut peste primejdii\nce nici nu le-am văzut că sînt\nși m-a făcut să uit de toate\ncum nici n-aș fi pe-acest pămînt.\n\nIar eu i-am dat cu bucurie\nși somn și casă și avut\nși niciodată, nici o clipă\nde toate, rău nu mi-a părut.\n\n... O, cînd Isus mi-ai zis pe nume\nși cînd pe Nume eu Ți-am spus\nnu-i grai să poată spune-n lume\nce stare sfîntă mi-ai adus!\n"
}