{
"t" : "Mă apasă ca o piatră",
"d" : "",
"s" : "Mă apasă ca o piatră nevegherea unui ceas\n- de ce chiar atunci Isuse fără minte am rămas?\nUnde mi-a fost duhul oare, unde inima arzînd?\nchiar cînd trebuiau mai treze le-am avut mai dormitînd!\n\nCe somn vinovat... și cine m-a făcut să dorm așa\ncînd Tu suspinai Isuse și-mi plîngeai napoia mea!\nAlergasem toată vremea pentru alții peste tot\niar acuma lîngă Tine cad de somn și nu mai pot.\n\nOare cît mi-ai plîns alături pentru starea mea Isus,\ncînd știai cu cîte lacrimi voi fi eu cînd Tu Te-ai dus!\nDe ce oare-ai plîns la mine și-ai tăcut și m-ai lăsat\ncînd știai cît îmi va pare rău de somnul vinovat!\n\n... Ți-am căutat în urmă semnul urmei pașilor iubiți\nle udam călcînd cu lacrimi - dar curînd n-au fost găsiți\ns-a sfîrșit atît de grabnic ceasul meu cel fericit\nnumai plînsul nevegherii nu-l știu cînd va fi sfîrșit.\n\nOare n-ai plecat de-a pururi, oare-ai să mă poți ierta,\noare Te mai poți întoarce unde-a plîns iubirea Ta,\noare-n ochii Tăi Isuse n-am pierdut eu locul sfînt?\n- vai cine-ar putea să-Ți spună cum mă doare și cum sînt!\n"
}