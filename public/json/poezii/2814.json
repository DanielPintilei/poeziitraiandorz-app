{
"t" : "Cînd zace uneori răbdarea",
"d" : "",
"s" : "Cînd zace uneori răbdarea\nprea îndoită de-ntristări\n- o, vindecă-mi-o rugăciune\nnoindu-i sfintele-așteptări.\n\nNoiește-mi Domnul meu\nputerile mereu\nsă pot răbda, să pot lupta\npîn-la venirea Ta.\n\nCînd dor ale credinței coapse\nde lovituri și-mpotriviri\no, vindecați-mi-le lacrimi\ncu mîngîieri și cu-ntăriri.\n\nCînd cad ale nădejdii aripi\nde zboruri prin furtuni și vînt\no, vindecă-mi-le puterea\ncurajului din legămînt.\n\nCînd rîvna inimii slăbește\ncînd ni se stinge-ascunsul jar\no, mustră-mă dar mă-ntărește\nDumnezeiesc și tainic har.\n\nCînd sîngeră-a iubirii frunte\nde spinii lungii despărțiri\no, vindecă-mi-o strălucire\na mult doritei Reveniri.\n"
}