{
"t" : "Să cadă solzii",
"d" : "",
"s" : "Să cadă solzii vinei ce-acopăr ochii tăi\nca ei să vadă calea și slava mîntuirii\nsă te-ngrozești de iadul în care merg cei răi\nși să-ngenunchi sub Crucea cu Prețul ispășirii.\n\nSă cadă umbra morții ce-acopere-al tău trai\niar tu să scapi din bezna ce-acuma te apasă\nsă ai o înviere și-o naștere de rai\ncum iese primăvara din iarna-ntunecată.\n\nSă cadă zidul care te ține despărțit\nde Dumnezeu Milei și Țărmul Fericirii\nși tu căzut sub cruce să te ridici sfințit\nși-mpărtășit cu Taina luminii și-a iubirii.\n\nSă fie clipa asta acel hotar divin\ndin care robul morții devine fiul vieții\nși-atuncea tot pămîntul și cerul ți-ar fi plin\nde Soarele Minunii și Nunta Frumuseții.\n"
}