{
"t" : "O, ce puternic ne grăiește",
"d" : "",
"s" : "O, ce puternic ne grăiește\nun trup înțepenit și mut\nde timpul care nu mai este\nde harul cel pe veci pierdut!\n\nCe prevestire-ngrozitoare\nne este-un trup într-un sicriu\npentru prezentul de-ndurare\nsau viitorul prea tîrziu.\n\nCe grai înspăimîntat și rece\ne-acel din cimitir și iad,\nce foc e-acel ce nu mai trece\nce vai de-acei ce-acolo cad!\n\nTot ce-au spus cei ce ard, în viață,\nți-ar zice-acum s-arunci pe foc\nși ți-ar striga-ngroziți: învață\ncum să n-ajungi în acest loc!\n\nCe fericit e-acela care\npăzește-al Domnului credeu\nși-acum, în vremea de-ndurare\nse-apropie de Dumnezeu!\n\nCăci vine-o zi cînd lumea toată\nar da-o toți, pe-un strop de har\nar vrea atunci, - dar n-au să poată\nvor plînge-atunci, - dar în zadar!\n"
}