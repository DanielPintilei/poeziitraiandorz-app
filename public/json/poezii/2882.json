{
"t" : "O, nopților ascunse...",
"d" : "",
"s" : "O, nopților ascunse ale vieții mele\nce grele de lumină și de cîntări mi-ați fost,\nîn sărutări de rouă și-n tremurări de stele\nvoi mi-ați sfințit iubirii cerescul adăpost.\n\nO, drumurilor scumpe ale vieții mele\nce fericiri înalte mi-ați dat la orice pas\ndin voi mi-s adunate semințele mai grele\npe voi am stîlpi de aur la fiece popas.\n\nO, ceasurilor sfinte a-rugăciunii mele\nce nimburi aurite pe-a mele cruci ați pus\nce praf de-argint pe aripi, ce pulbere de stele\ncînd m-am nălțat spre Taină, eu m-am întors de Sus.\n\nO, Tainică Prezență a Dragostei Divine\nce dulce siguranță îmi dai cînd mă-nsoțești\ntoți îngerii și frații se roagă lîngă mine\nsau merg cu mine-alături, cînd Tu cu mine ești.\n"
}