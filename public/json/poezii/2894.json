{
"t" : "Curînd îmi vei lua",
"d" : "",
"s" : "Curînd îmi vei lua lumina din locul unde arde-acum\nși-ai să mi-o duci să-mi lumineze doar mie-nsinguratul drum\ntoți cei ce-au început să-ntoarcă, sătui privirea dinspre ea\npuțină vreme, n-aibă grijă, - și-apoi nici n-o vor mai vedea.\n\nLe va rămîne numai locul pustiu din care-au dispărut\nspre care cînd și cînd să-ntoarcă doar va apare ce-a trecut\nsau cu vreo rază de nădejde căutîndu-și sprijin în zadar\n- atunci putea-vor să-și tot ceară iertare unui gînd amar!\n\nSînt cel din urmă, mi se pare, ce apăr duhul cel dintîi\nun zid în calea rătăcirii, - dar nu mult am să mai rămîi\nceilalți ai mei toți sînt morminte și raze într-un rai slăvit\ncurînd voi fi și eu acolo, - vă las la cel ce l-ați primit.\n\nUn alt isus, alt duh și altă învățătură v-ați ales\ncu astea vă veți strînge sigur, curînd un blestemat cules.\nEu am să-mi iau plîngînd trecutul cu steaguri și cu-naintași\ncăci Cerul nu vă crede vrednici să-i mai aveți nici un urmaș.\n\nAu să mă plîngă poate cele cinci străzi cu cîte-un nume sfînt\ndintr-un oraș în care Oastea mai are numai un mormînt\nvor mai voi să mă oprească, poate-un uitat, sau poate doi\nce, chiar mergînd în prăbușire, din cînd în cînd privesc napoi.\n\nDar calea mea e hotărîtă și timpul meu s-a isprăvit\nrămînă Absalom stăpînul peste-un Ierusalim orbit.\nPetrece-ți duh al uzurpării, cîntînd cu gură largă-acum\ncăci dedesubtul tău e focul, iar pe deasupra ta e fum!...\n"
}