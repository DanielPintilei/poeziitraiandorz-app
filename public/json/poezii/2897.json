{
"t" : "Sînt, mi se pare, cel din urmă",
"d" : "",
"s" : "Sînt, mi se pare, cel din urmă ce-am mai rămas pe-aici demult\nun luptător pe-aceste ziduri ce-ntîia dragoste-o ascult.\nCîndva, viteazul Neemia lupta aici nebiruit\natunci aceste ziduri sfinte vuiau de-un cîntec fericit.\n\nCe mulți veneau pe-aceste uliți, un gînd și-o inimă atunci,\ncu săbii și mistrii, un suflet jertfiți acestei sfinte munci,\nce steaguri fîlfîiau în aer, ce lungi coloanele cîntînd\nce sărbători nemaiuitate, - erau aicea oarecînd...\n\nAtunci, de-aici țîșneau izvoare ce-o lume-ntreagă adăpau\nși toate drumurile țării, spre patru zări, pe-aici treceau\nși-o inimă arzînd, de aur, de foc ceresc și de nectar\nîși revărsa de-aici spre-o lume lumina dulcelui ei har.\n\n... Și-acum ce-amar pustiu e totul... domnește numai sanbalat\nși duhul lui ce cîntă-cîntă pe sfîntul templu dărîmat\nși duhul lui ce cîntă-cîntă în timp ce piere tot ce-i sfînt\nși Oastei îi rămîne numai un sfînt și chinuit mormînt.\n\nO, duh al Oastei fericite, hai soarele să ni-l luăm\nși lacrimile și-amintirea și tot ce-a fost - și să plecăm\nși numa-n noaptea de Rusalii, cu-o lacrimă și-o floare-n vis\nsă-ntoarcem nevăzuți s-atingem mormîntul sfînt cum i-am promis!...\n"
}