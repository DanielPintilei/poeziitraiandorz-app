{
"t" : "Eu n-am uitat",
"d" : "",
"s" : "Eu n-am uitat cuvîntul: aduceți-vă-aminte,\nca fulgerul îmi arde, ca tunetul mi-e spus,\n- înaintașii noștri nu-s pietre ori morminte\nci steaguri înălțate și sori ce n-au apus.\n\nÎl văd venind pe ziduri părintele-lumină\ncu fruntea lui și mîna cea albă - singurel\nși glasu-i alb întreabă... și tace și suspină\nși nu-și mai recunoaște pe nime-aici cu el.\n\nȘi văd o Mînă Sfîntă cum scrie pe o rază\nun Mane Tekel Fares pe-acest oraș bețiu\nce cîntă-cîntă-cîntă cînd tot se ruinează\nși cîntecul răsună a jale și-a pustiu.\n\nȘi văd copii nevîrstnici venind ca să se-mbete\nde cîntecul acestui țimbal zîngănitor\nși sunetul i-nșeală - și sufletele, bete,\nse duc pe alte drumuri pierzîndu-și țara lor.\n\n... Cum m-a-nșelat iubirea să nu văd mai din vreme\ncă duhul îndărătnic nu poate fi salvat\ncă vai e-n veci de cel ce n-ascultă nici se teme\nși vai e și de-aceia ce-n urma lui s-abat.\n\nAcum aud cuvîntul: ia seama ce răsplată\nau toți dărîmătorii - și teme-te mereu,\n- și mă-ngrozesc ce are să vină dintr-o dată\nși peste-acel ce scrise acuma Dumnezeu!\n"
}