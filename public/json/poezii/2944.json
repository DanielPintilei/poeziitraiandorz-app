{
"t" : "Cînd voi sfîrși",
"d" : "",
"s" : "Cînd voi sfîrși suișul\nfrumoasei munci, cu spor,\ndă-mi Doamne luminișul\ndin umbra cu izvor.\n\nCînd voi sfîrși odată\nfrumoasa luptă grea,\ndă-mi bucuria toată\na celor tari din ea.\n\nCînd voi sfîrși clipita\nacestei dulci iubiri\ndă-mi Doamne nesfîrșita\ncu veșnice-mpliniri.\n\nCînd voi sfîrși cîntarea\nce-aici mai am de spus\ndă-mi veșnica urmare\ndesăvîrșită Sus.\n\nCînd voi sfîrși pustiul\nprin care azi mai sui,\nfă să ajung ca fiul\nla sînul maicii lui.\n\nCînd voi sfîrși în soare\nal rugăciunii-oleu\ndă-mi strălucita stare\nIsuse-n Dumnezeu.\n"
}