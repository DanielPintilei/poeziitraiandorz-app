{
"t" : "Nu-mi acoperiți mormîntul",
"d" : "",
"s" : "Nu-mi acoperiți mormîntul cu cununi, ci cu iubire\nnu cununi am vrut în viață ci cîntare și-nfrățire\ncăci cununile se uscă și se șterg de ploi și soare\ndar iubirile curate sînt cununi nemuritoare.\n\nNici nu-mi scrieți pe-a mea cruce data morții-ntunecată\neu am fost născut din ceruri ca să nu mor niciodată,\nnici să nu-mi spuneți adio, ci-mi spuneți la revedere\nmîine vom cînta-mpreună la Întîia Înviere!\n\nEu mi-am pregătit o cruce și un loc de-nmormîntare\n- crucea nu-i a mea, iar locul nu-i mormînt ci numai pare\npot muri în orice vreme și-ngropat pot fi oriunde\ncu o cruce, sau și fără, - nici o groapă nu m-ascunde.\n\nVoi trăi în orice cîntec, - orice frunză-mi va fi soră\norice fir de iarbă - prieten, orice seară - auroră\norice foșnet - frate dulce, casă-mi va fi orice zare\ncăci prin toate trece veșnic harfa mea nemuritoare.\n\nDrumul meu spre lumea asta l-am plătit cu cît pot duce\ndrumul meu spre cealaltă, l-a plătit Hristos pe Cruce\nnașterea spre moartea asta mi-a putut fi cunoscută\nnașterea spre Nemurire mi-e-n lumina neștiută.\n\nNici-o groapă de pe lume n-o s-acopere-n uitare\npărtășia ce-a-mpletit-o dragostea nemuritoare\nnici o moarte de pe lume nu va nimici vreodată\nviața ce-a trecut prin Soare cu Hristos împreunată.\n"
}