{
"t" : "Tinerețe, leagăn dulce",
"d" : "",
"s" : "Tinerețe, leagăn dulce care legeni har și soare\ncine știe-n lumea asta să te prețuiască oare!\nCel ce ți-a trăit odată scumpa anilor comoară\nnu-ți mai uită-n veci lumina din cereasca primăvară.\n\nNu sînt gînduri nici cuvinte să cuprindă și să spună\nce lumină, ce putere, ce frumsețe te-ncunună\nrai de vis scăldat de-un soare în atîtea mii de fețe\nfericită, luminoasă, minunată tinerețe!\n\nCînd tu vii în lupta sfîntă pentru Domnul, - ce-nviere\nși ce sfîntă-nflăcărare umple totul cu putere,\npe ce culmi, în ce lumină și-n ce stări strălucitoare\nse ridică-a tale steaguri fîlfîind biruitoare!...\n\nTinerețe, rai al vieții de cerești și sfinte clipe\ntu dai visului viață și avîntului aripe\ntu m-ai ridicat odată, sus, cu mult mai sus de stele\nsă culeg de-acolo crinii albi ai cîntecelor mele!\n\nO, de-ar ști acel ce-ajunge al tău leagăn să-l alinte\ncît în suflet arde încă focul mare și fierbinte\ncum și-ar da puterea-ntreagă împlinirilor mărețe\ndulce, unică, frumoasă\nși divină\nTinerețe!\n"
}