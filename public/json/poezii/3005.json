{
"t" : "Acum slobozi în pace...",
"d" : "",
"s" : "Acum slobozi în pace pe robul Tău Stăpîne\nspre-odihna cea de astăzi și slava cea de Mîne\nc-ajunge ura nopții și-a vînturilor ace\nși arșița vegherii - slobozi-mă în pace!\n\nTu știi că n-am cui plînge și nu mai am cui spune\naici zadarnic graiul ar fi să-mi mai răsune\ns-au obosit de mine destui - și nu le pasă\nde-ajuns e-acum Stăpîne, - slobozi-mă acasă!\n\nAjunge a vegherii singurătate lungă,\nși-a bătrîneții trudă, - Stăpîne Sfînt, ajungă,\ncenușa jertfei arse pe-altar întreagă-mi zace\ndezleagă-mă Stăpîne și mă slobozi în pace!\n\nSpre alți profeți și-ndreaptă acum cei de-astăzi fața\nStăpîne, fă-le parte de-aceia cu povața\npe mine iată lumea tot mai oprit mă ține\najungă-acum Stăpîne - slobozi-mă la Tine.\n\nAi mei s-au dus cu toții în țărînă și-n lumină\nși ce-ar mai fi Stăpîne aici să mă mai țină:\nde dulcea Ta Lucrare la nimeni nu-i mai place\nde alți hristoși vrea lumea, - slobozi-mă în pace...\n"
}