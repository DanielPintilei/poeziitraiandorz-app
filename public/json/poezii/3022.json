{
"t" : "O, dragostea mea-mamă",
"d" : "",
"s" : "O, dragostea mea-mamă, eu te-am primit copil\ncînd Sfînta Cincizecime m-a pogorît din soare\nși sufletul de aur mi-a dat făcîndu-mi-l\nsă umble printre îngeri, - să cînte la izvoare.\n\nȘi dragostea mea-soră, eu te-am primit prin har\nîntr-un pahar de apă dintr-o cerească Mînă\niar harfa mea de aur mi-ai prefăcut-o jar\nnălțînd-o lîngă Soare - și-acolo să rămînă.\n\nDe-atîtea ori în flăcări m-am zvîrcolit gemînd\nprin ziduri, printre fiare sau printre morți grămadă\ndar inima de aur la voi mi-a fost luptînd\nodată fericite în ceruri să vă vadă.\n\nO, cele două sfinte iubiri din viața mea\niubirea mea din soare, iubirea mea din lună\nrăsplata mea de aur - și vecii după ea -\neu nici nu vă vreau altfel\nci numai împreună!\n"
}