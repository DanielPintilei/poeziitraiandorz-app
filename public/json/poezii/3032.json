{
"t" : "Doamne-al Judecății",
"d" : "",
"s" : "Doamne-al Judecății, ia odată-aminte\ncît rău face duhul prefăcătoriei\ncă nici mii de duhuri n-au ucis nainte\ncît ucide-acuma cel al vicleniei.\nDoamne, vezi cum furii vin vorbind de pace\nomul dezbinării cîntă de iubire\nrobul îngîmfării înger se preface\nși trimișii vrajbei predică unire.\n\nDoamne, fă dreptate alor Tăi odată\nși Lucrării Tale ruptă și prădată.\n\nDoamne, vezi cum darul dat spre unitate\nȚi l-a pus vicleanul pentru dezbinare,\nsfintele-Ți versete cum le-ntoarce toate\nspre-a-i sluji să strice Sfînta Ta Lucrare,\nDoamne, vezi cum iuda poate merge-oriunde\nnimeni nu-l oprește, nimeni nu-l întreabă\nDoamne, vezi ce-l mînă, - Doamne, vezi ce-ascunde\nși vezi cum l-ajută cei cu mintea slabă.\n\nDoamne, vezi cum Însuși Numele Tău Mare\nel Îl pune-n slujba scopului satanii\nDoamne, vezi cum lasă numai răni amare\nDoamne, vezi cum pradă turma Ta hultanii\nDoamne, vezi-Ți via numai jar și pradă\nDoamne, vezi-Ți sfînta Casă-a Ta-n ruine\nDoamne-al Judecății, strînge-i Tu grămadă\nși fă Tu cu dînșii ce fac ei cu Tine!\n"
}