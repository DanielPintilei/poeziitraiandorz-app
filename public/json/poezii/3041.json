{
"t" : "Ce dulce mi-i cînd ochii",
"d" : "",
"s" : "Ce dulce mi-i cînd ochii se umplu de lumină\nși inima se umple cu sfînta-nfiorare\nși zările se umplu de îngeri ce se-nchină\nși toată Firea-i plină\nde Nalta Sărbătoare.\n\nAtunci îmi plec genunchii și simt cum lîngă mine\npe-un umăr și pe altul se-apleacă frunți iubite\nși toată rugăciunea mi-i lacrimi și suspine\nși toate-s pline-pline\nde taine nerostite.\n\nȘi locului sub cruce unde-am trăit minunea\nîi cresc înmiresmate flori albe de scumpie\nși simt cum tot cuprinsul îl umple rugăciunea\nși Slava și Genunea\nîntregi Îți cîntă Ție.\n\nCe dulce mi-i Isuse această împletire\nde cîntec și lumină, de flori și rugăciune\ncînd cele șapte ceruri sînt toate o iubire\nși noi o contopire\nîn Veșnica Minune.\n"
}