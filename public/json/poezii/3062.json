{
"t" : "Prin vremi vedem",
"d" : "",
"s" : "Prin vremi vedem cum urcă spre Golgota Trecutul\n- părinții-atîtor timpuri și neamuri-mormîntate\nși-Acolo închinîndu-și lumina și-nceputul\ns-au reîntors în slava țărînii împăcate.\n\nPrin vremi vedem cum urcă spre Golgota furtuna\ncu urlete-agitîndu-și ciocanele și parii\n- și-apoi neputincioasă recade totdeauna\nspre-a reîncepe iarăși cînd se-nnoiesc tîlharii.\n\nȘi-acum vedem Sfîrșitul, cu ura-nfumurată\nspre Cruce agitîndu-și mașina și bastonul\ndar și el și-are soarta știut ne-nlăturată\ncum și-a avut sentința odată Babilonul.\n\n... Prin vremi vedem urcîndu-și spre Golgota - fecioare\niubirile și corul, genunchii și-adorarea\nși cum trecînd prin Cruce - ies Dincolo în Soare...\n- și recunoaștem Doamne eternă Neschimbarea.\n"
}