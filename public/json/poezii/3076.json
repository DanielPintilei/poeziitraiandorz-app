{
"t" : "O, numai Tu",
"d" : "",
"s" : "O, numai Tu Sîn Dulce al Tatălui Preabun\nmă mai primești cu milă acum cînd vin acasă\nși numai Tu-mi ierți vina cu mersul cel nebun\nși risipirea vieții pe calea dureroasă.\n\nNici casa neuitată ce m-a crescut duios\ndar din a cărei brațe m-am smuls cu vrăjmășie\nnici dulcea ei portiță trîntită mînios\nnu-mi pot ierta plecarea spre marea pribegie.\n\nNici fratele mai mare rămas nedespărțit\nce n-a făcut rușine familiei iubite\nnu poate să mă ierte chiar dacă-ntors zdrobit\ncu toată-mpovărarea păcatelor plătite.\n\nO, numai Voi Dragi Brațe mă știți cuprinde lin\nVoi știți ce grea-i mustrarea ce-o dă o-mbrățișare\nVoi ați topit din mine tot eul meu străin\nși mi-ați născut ființa cea nouă din iertare.\n\nNu-ți pară rău Iubire că nu m-ai pedepsit\ncă nimeni nu mă poate mai pedepsi ca mine\nși nu-i mai grea căință ca-n sufletul zdrobit\ncînd dragostea-l sărută spălîndu-l de rușine!\n"
}