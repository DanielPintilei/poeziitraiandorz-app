{
"t" : "Sînt fericit Isuse",
"d" : "",
"s" : "Sînt fericit Isuse, ca-n Seara Rugăciunii\ncînd pleacă vînzătorul și-Ți mai rămîn cei dragi\n- ce bine-i între-aceia ce n-au trădat nici unii\ncu ei primești puterea spre tot ce-aștepți să tragi.\n\nMai sînt puține ceasuri - și Crucea o să-nceapă\ntot iadul se frămîntă spre lupta-n clipa ei\noștirile vrăjmașe vin multe ca o apă\nși Mielul merge Singur, cu unsprezece miei.\n\n... O, ceasurile sfinte trăite între-aceia\nce Ți-au rămas alături în tot frumosul drum\nȚi s-a-mpletit viața cu-a lor - din Galileia\nși dragostea lor dulce Ți-alăturea și-acum.\n\nCurata lor iubire statornică și sfîntă\nȚi-e ca o oază dulce într-un pustiu amar\nși ca o-mbrățișare cînd duhul se frămîntă\n- cu tot ce-Ți iei de-acolo poți merge spre Calvar.\n\nSlăvit să fii Tu Tatăl ce-ai grijă-ntotdeauna\ncînd dragostea-și așteaptă calvarul pregătit\nsă-și capete puterea de-a-și birui furtuna\nplecînd spre ea cu sînul udat de-un plîns iubit.\n\nNainte de sărutul vînzării vinovate\nTe-a fericit sărutul iubirii pus în Sîn\nși gîndul sfînt că-n schimbul unui tîlhar de frate\nai unsprezece îngeri ce-alăturea-Ți rămîn.\n"
}