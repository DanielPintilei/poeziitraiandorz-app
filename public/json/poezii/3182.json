{
"t" : "Slobozi-mă Stăpîne",
"d" : "",
"s" : "Slobozi-mă Stăpîne de-acest pămînt al meu,\nce simt că mă apasă din ce în ce mai greu,\nmi-e sete de odihnă, ca dup-un drum prea lung,\nalerg de-atîta cale, aș vrea acum s-ajung.\n\nSlobozi-mă Stăpîne din cortu-acesta-ngust,\nmi-e sete din Izvorul Edenului să gust,\nmi-e dor după-ntîlnirea cu tot ce-aveam... - și-i dus,\nlumina nopții mele, apropie-o de-apus.\n\nSlobozi-mă Stăpîne de datoria mea,\ndezleagă-mi cingătoarea și ia-mi armura grea,\nia-mi sabia și scutul acestui lung război,\najungă atîtea rane, trădare și noroi.\n\nSlobozi-mă Stăpîne, c-ajuns-am a vedea,\ncum luptă într-un suflet și-un cîntec Oastea Ta,\na Tale mii de steaguri, ca unul, fîlfîind\nslobozi-mă Stăpîne, - sînt fericit murind!\n"
}