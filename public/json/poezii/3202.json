{
"t" : "Mă duc să dorm puțin...",
"d" : "",
"s" : "Mă duc să dorm puțin la sînul\nodihnitor din care sînt,\nprecum adoarme grîul toamna,\nla sînul caldului pămînt.\n\nCîntările-mi vor ține locul\nla masa dragostei cu voi,\nși ne-ntîlnim cînd veți întoarce\nprin cîte-o lacrimă napoi.\n\nMă duc să-mi iau o harfă nouă,\nși-o altă carte cu cîntări\nși-un alt veșmînt de cununie\nspre Ziua dulcii Așteptări.\n\nAm să mă-ntorc cînd tot pămîntul\nde grîul sfînt va fi-nverzit,\nși cerul nou va fi-n veșmîntul\nOspățului Sărbătorit.\n\nAtunci cu mîinile slăvite\nvom legăna cerești finici\nnălțînd spre Zări Nebănuite\ncîntările-ncepute-aici.\n\n... Mă duc numai puțin de-o parte\nsă odihnesc un ceas, apoi\nîn Dimineața Fără Moarte\ncu Domnul voi veni la voi...\n"
}