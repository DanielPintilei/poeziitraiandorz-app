{
"t" : "Eu nu știu ce",
"d" : "",
"s" : "Eu nu știu ce să-Ți cer Părinte\nîn clipele-ncercării grele,\ndin cîte căi îmi stau nainte,\npe care s-o aleg din ele,\n- nu mă lăsa atunci în cale\nprivind în sus și-n jos cu teamă,\nci credincios iubirii Tale,\nTu vino și cu Tine ia-mă.\n\nEu nu știu care-mi sînt vrăjmașii\ndin cîți se-nvîrt pe lîngă mine,\nci numai Tu, ferește-mi pașii\nde drumuri cu primejdii pline,\n- călăuzește-mi prin ispite\numblarea cu solia sfîntă,\nsă n-aleg căile oprite\nsă nu-mi lași inima înfrîntă.\n\nEu nu știu care sînt chemații\nși-aleșii harului ce vine,\ncei rînduiți să-mi fie frații\n- ca numai lor să spun de Tine\nde-aceea Doamne, fă-mă-n stare\nsă-Ți spun Cuvîntu-n orice vreme,\natunci afla-L-vor și cei care\nvrea mîntuirea Ta să-i cheme.\n"
}