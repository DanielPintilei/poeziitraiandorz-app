{
"t" : "O, ce ușor mă-ntorc",
"d" : "",
"s" : "O, ce ușor mă-ntorc la Tine\ncînd eu Te știu că ești al meu\ndar și fior și dor e-n mine\ncînd mă-mpreun cu Dumnezeu.\n\nCununa mea de flori uscate\ns-așează sub cununa Ta\nși-a Tale străluciri curate\nparcă lumină din a mea.\n\nA mele crengi neroditoare\ncu ale Tale se-mpreun\nși-a Tale roade sfințitoare\nparcă din mine Ți-le-adun.\n\nSînt ca o iederă ce-și ține\nviața din Ființa Ta\nmi-s toate florile din Tine\ndar ele par din viața mea.\n\nCu tot ce-i mai divin în mine\ncaut ce-i al Tău mai omenesc\nși astfel pot veni spre Tine\nșoptindu-Ți dulce: Te iubesc...\n\nDar uneori mi se-nfioară\ntot naltul și adîncul meu\ncît mi-e de grea și de ușoară\ncuprinderea în Dumnezeu!\n"
}