{
"t" : "Plătește Doamne celor...",
"d" : "",
"s" : "Plătește Doamne celor ce-au milă de iubire\ncînd sufere tăcută pe crucea cea mai grea,\nși chiar de nu-i pot smulge nimic din chinuire,\nrămîn cu ea acolo și plîng lipsiți de ea.\n\nPlătește Doamne milei ce-și rupe de la gură,\nsă potolească foamea unei mai triste vieți\nși dragostei ascunse ce-și dă a ei căldură,\nsă țină vie-o floare într-un pustiu de-ngheț.\n\nPlătește Doamne-ascunsei credincioșii curate\nce-și alipește toată ființa ei de-acel\nce poart-un steag de luptă în mîini însingurate,\nși-mprospătează, astfel puterile din el.\n\nPlătește Doamne tainei ce știe și nu spune,\nce plînge și nu pleacă, ce face și nu ia,\nce-și dă frumoase toate, așa ca-n rugăciune\nși numai curăția și-o ține pentru ea.\n"
}