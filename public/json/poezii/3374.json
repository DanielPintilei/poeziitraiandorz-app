{
"t" : "De la Nunta cea din Cana",
"d" : "",
"s" : "De la Nunta cea din Cana,\npe oriunde ai umblat\npîn-la Golgota Isuse,\nde mulțimi ai fost urmat.\n\nÎn pustie Te-nsoțiră\nurmărindu-Ți ochii blînzi,\nTu le-ai dat Cuvînt și pîine\nla-nsetați și la flămînzi.\n\nLîngă mare-au fost cu Tine\nascultînd nesăturați,\nTu le-ai dat Cuvînt și apă\nla flămînzi și la-nsetați.\n\nSus, pe Munte, cînd grăit-ai\ncare sînt cei fericiți,\ncîtă sfîntă mîngîiere\nsimțeau cei nedreptățiți!\n\nPretutindeni alinare,\nîn durere și nevoi\nTu le-ai împărțit Isuse\nla cei mulți, sărmani și goi.\n\n... Dar pe Golgota, la Cruce,\ncînd erai în chinuri mari,\ntoți Te-au părăsit Isuse\nși-ai rămas cu doi tîlhari...\n"
}