{
"t" : "Lacrimi... - 1",
"d" : "",
"s" : "Lacrimi, - stele căzătoare\ndin doi ochi senini ca cerul\ncine v-ar cunoaște oare\nobîrșia și misterul?\n\nCine știe cîtă jale\nplînge-n stropii ploii voastre\nstele ce cădeți la vale\ntot din înălțimi albastre!...\n\nLacrimi, pîinea tuturora\ncelor care plîng ca mine,\nașteptîndu-și aurora\nunor zile mai senine.\n\nVoi nălțați spre Domnul plînsul\nși durerea noastră multă,\nși oricînd le duceți - Dînsul\nne-nțelege și ne-ascultă.\n\nLacrimi, - martoră ni-i fața\nv-am golit din plin paharul,\nv-am gustat din plin dulceața,\nv-am simțit din plin amarul!\n\nDe demult de cînd în șoapte\nlegănat dormeam alene,\nde-a fost ziua, - de-a fost noapte\nv-am purtat mereu în gene.\n\nPicuratu-v-am pe struna\nharfei mele reci și mute,\nde-a pornit să cînte-ntruna\nimnuri nemaicunoscute.\n\nCîte chinuri sînt sub stele,\nplinul lor adînc le strînge,\nși de-aceea cîntă-n ele\norice suflet care plînge.\n\nPicuratu-v-am din peană\nv-am cîntat în nopți cu ploaie,\nnumai lacrima din geană\norice viers cîntat mi-l moaie.\n\n- Binecuvîntate lacrimi,\nvoi îmi străjuiră-ți somnul\nprin a voastre sfinte patimi\nm-ați legat pe veci de Domnul.\n\nLacrimi binecuvîntate\ninima-mi pe veci vă cheamă\nsă vă strîng în loc de frate\nsă vă simt în loc de mamă...\n"
}