{
"t" : "Isuse, cînd am fost căzut...",
"d" : "",
"s" : "Isuse, cînd am fost căzut\nîn mîini de sînge pline,\natîția oameni au trecut\nșirag pe lîngă mine\nmulți chiar cu jale mi-au vorbit\nși m-au privit cu jale,\n- dar vai, nici unul n-a putut\ndin tină să mă scoale.\n\nNici unul nu s-a-nduioșat\nsă-mi șteargă plînsu-n gene\nTu Singur Te-ai apropiat\nMilos Samaritene,\na-mele răni adînci le-ai uns\ndurerea să se-aline\n- iar eu la Pieptul Tău ascuns\nplîngeam: - rămîi cu mine...\n\nCăzut fusesem între spini\nși-n chinul cel mai mare,\nspre cer cu ochi de lacrimi plini\ncerșeam ajutorare\ndin cîți atunci au auzit\na-mele lungi suspine,\ndoar Tu Isus, Păstor Iubit\nTe-ai coborît la mine.\n\nPe brațe m-ai luat și blînd,\nvoios m-ai scos afară,\n- rămîi, - am zis atunci plîngînd,\nîn viața mea amară,\ncăci eu sînt mielul rătăcit\nprin lumea de păcate\nși Tu Păstorul meu Iubit\nm-ai izbăvit de toate.\n\nCînd toți cu ură-n ochi și-n glas\nmă fugăreau întruna,\nTu Singur Doamne ai rămas\ncu mine-ntotdeauna...\nRămîi pe veci, căci viața mea\nlegată e de Tine,\nmă ia deplin în slujba Ta\nși fă ce vrei cu mine...\n"
}