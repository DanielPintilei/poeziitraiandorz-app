{
"t" : "A căzut murind o frunză",
"d" : "",
"s" : "A căzut murind o frunză\ncea din urmă\ndin arin,\nplînsul vrînd să și-l ascunză\ncu o urmă\nde suspin.\n\nEu privindu-i legănatul\ndin al serii\nrece zbor\ntainic m-a cuprins oftatul\nși-al durerii\nvag fior.\n\nDoamne, vine toamna vieții\nsă m-ascunză\nsub mormînt\ncum a dus puterea gheții\nbiata frunză\nla pămînt.\n\nPlînsul inimii ce geme\nstînd de-o parte\nmi-l ascult\nca pe-un glas din altă vreme\nde departe\nde demult.\n\nDe-aș fi frunza care zboară\nnu m-ar paște\ngînd amar,\ncă aș ști că-n primăvară\nm-aș renaște\nfrunză iar...\n\nÎnsă nu-s și moartea vine,\nvlaga-mi toată\njos căzu,\nși nu-i nimeni lîngă mine\nDoamne, Tată,\nnumai Tu.\n\nDin scînteia de iubire\ncare nu mi-e\nstinsă-n piept\nfă o Doamne-n Nemurire\ncrin cu nume\nalb și drept.\n\nIar cînd lutu-mi în neștire\no s-aștepte\n-al morții ger,\nprimăvara de iubire\nsă mă-ndrepte\ncătre Cer...\n\nSă mă nasc pe totdeauna\npentru Țara\nfără chin,\nprecum frunza naște-ntruna\nprimăvara\nîn arin...\n"
}