{
"t" : "Am fost aleși",
"d" : "",
"s" : "Am fost aleși să fim o jertfă de-nviorare pentru voi\nși-am fost supuși de Domnul nostru atîtor lungi și grele munci\nsub Mîna Lui atîta vreme ne-a curs al lacrimii șuvoi\n- azi voi cîntați cu bucurie,\nfiindcă noi am plîns atunci.\n\nPrin viscoliri de ierni vrăjmașe, El ne-a trimis în loc oprit\ns-aducem Focul Sfînt la care\nv-aprindeți sufletu-nghețat\nazi voi cîntați cu bucurie\nîn cor de haruri încălzit\ndar nouă\n- nu știți voi, - \nni-e arsă viața-n care l-am purtat.\n\nDin jertfa inimilor noastre ce neștiut s-au mistuit\natîta binecuvîntare și-atîta fericire-ați strîns\nce bine că nu știți voi prețul\nce-n locul vostru l-am plătit\ncă n-ați putea cînta nici unul\ndac-ați afla cît am mai plîns.\n\n... O, Dumnezeule, ai milă de toți cei care-au cunoscut\nprin jertfa altora Lumina și Adevărul Tău curat\nsă nu păcătuiască-n contra acelor care le-au făcut\nun bine care-n lumea asta e cel mai nalt și-adevărat.\n"
}