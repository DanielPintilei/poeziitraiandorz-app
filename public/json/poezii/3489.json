{
"t" : "Sînt stări",
"d" : "",
"s" : "Sînt stări în care rugăciunea e-atît de sfîntă și-i așa\nde strălucită că nici locul, nici gîndul n-ajung pîn-la ea.\n\nSînt stări în care tot Cuvîntul e-atît de strălucit și-aprins\ncă arde buzele și ochii și-ntregul inimii cuprins.\n\nSînt stări în care părtășia e-atît de plină de Hristos\ncă nu-i pe lume ca un frate nimic mai scump și mai frumos.\n\nSînt stări în care bucuria e-atît de necuprinsă-ncît\nn-o-ncape sufletul, ci simte că n-ar putea mai mult de-atît.\n\nSînt stări în care adunarea mai mult e-n cer ca pe pămînt\natunci și-n inimi și-n afară e totul îngeresc și sfînt.\n\nÎn stări de-acestea omul este ca oricînd mai dumnezeiesc\niar Dumnezeu Cel mai aproape de înțelesul omenesc.\n\n... O, stări cerești ce rare sînteți și cît de mult v-am vrea mereu\ncuprinde-ți-ne și ne țineți nemaiîntorși, în Dumnezeu!\n"
}