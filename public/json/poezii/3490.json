{
"t" : "Iubire unic strălucită",
"d" : "",
"s" : "Iubire unic strălucită\nplecată peste Cer spre noi\nTe-așteaptă-n lume primenită\ndoar ieslea inimilor noi.\n\nDin bunurile lumii toate\ndoar tu rămîi cel mai de preț\ndoar tu ai fața care poate\nîntrece orice frumuseți.\n\nDoar anii tăi sînt pururi tineri\ndoar chipul tău e pururi drag\ndoar tu n-ai inimii rețineri\nslujind mereu același Steag.\n\nDoar ochii tăi n-au niciodată\nnici umbre, nici tăceri, nici sloi\ndoar ale tale zări s-arată\nmereu mai dulci, mai largi și noi.\n\nDoar glasul tău e pururi dulce\nși chipul pururi luminat\ndoar bunătatea ta străluce\npe tot ce-i sfînt și-adevărat.\n\nDoar tu rămîi la fel, oricîte\nmereu cu vecii trec și vin\npe fața lumii mohorîte\ndoar cerul tău e-n veci senin.\n\nIubire unic îngerească\ngătește-te spre Cel Iubit\nși haina doar sărbătorească\nne-o fă veșmînt obișnuit.\n"
}