{
"t" : "Tu poți să cauți...",
"d" : "",
"s" : "Tu poți să cauți și ce se pare\nîn lumea asta azi frumos\ndar vai va fi în veci de ochii\nce se întorc dinspre Hristos.\n\nTu poți să cauți și ce în lume\ncu neputință-i de găsit\ndar vai nefericit și singur\nvei fi atunci cînd te-ai trezit.\n\nTu poți să cauți desăvîrșita\niubire-n lume cît vei vrea\ndar vai ce-amară-ți va fi-odată\ntrezirea amăgit de ea.\n\nTu poți să cauți și-n lume-astîmpăr\ndorințelor din sînul tău\ndar vai, odată cît de-amare\nvor fi părerile-ți de rău.\n\nTu poți să cauți - și eu căutat-am\ncîndva cînd nu știam ce cat\ndar vai ce-am plîns străin și singur\nnefericit și disperat.\n\nTu poți să cauți... dar ia aminte\nde nu vrei veșnic să plătești\nnu mai căuta-n zadar ce-n lume\ncu neputință-i să găsești.\n\nCi-ntoarce-ți inima spre Domnul\nși leagă-ți sufletul de El\ncă nu e ca a Lui iubire\nnici inimă cu-a Lui la fel!\n"
}