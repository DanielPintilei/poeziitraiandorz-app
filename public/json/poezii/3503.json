{
"t" : "Nu atunci e liber omul",
"d" : "",
"s" : "Nu atunci e liber omul cînd trăiește în păcat\nși cînd poate după voie a umbla ne-mpiedicat\nci atunci e omul liber cînd mai drept și mai frumos\nconștient și nalt trăiește ascultarea de Hristos.\n\nNu acolo-i bună viața unde-noată-n desfătări\nși-unde numai flori și zîmbet poate-avea pe-orice cărări\nci acolo-i viața bună unde-aduce ne-ndoios\npentru Dumnezeu și oameni rod mai vrednic în Hristos.\n\nNu atîta-i fericire cît poți să trăiești cum vrei\nși tot ce-ți dorește trupul poți să ai și poți să iei\nci e fericire-atîta cît cu sufletul voios\npoți trăi și-n gînd și-n faptă și-n duh una cu Hristos.\n\nLumea asta nu-i o țintă, moartea nu-i sfîrșit de drum\nnu ne-a fost viața dată numai pentru ce-i acum\nci ni-e lumea cîmp de luptă, moartea-i pragul ne-ndoios\nori lîngă Hristos de-a pururi, ori în veac fără Hristos!\n"
}