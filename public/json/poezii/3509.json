{
"t" : "O, cît de dulce e viața",
"d" : "",
"s" : "O, cît de dulce e viața\nla Sînul dulce-al lui Hristos...\n\n- Ca cerul ce de dimineață\ne-ntreg senin și-ntreg frumos,\nca aerul curat de munte\ncu miros ozonat de brazi,\nca raza stelelor mărunte\npe-al trandafirilor obraz,\nca sănătoasa mulțumire\na unui harnic seceriș\nca tot mai nalta fericire\na unui minunat suiș,\nca un popas lîngă izvoare\ncînd ești trudit și însetat,\nca adierea de răcoare\npeste obrazul asudat,\nca un senin amurg ce-adună\nculesul unei zile dragi,\nca blîndul răsărit de lună\npe codrul liniștit de fagi,\nca o întoarcere acasă\nde dup-un drum îndepărtat,\nca o cerească și duioasă\ndespovărare și oftat,\nca-mbrățișarea dimineața\na unui răsărit frumos,\n\nDar și mai dulce e viața\nla Sînul Sfînt al lui Hristos!\n"
}