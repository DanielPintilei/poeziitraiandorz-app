{
"t" : "De unde-am început",
"d" : "",
"s" : "De unde-am început cărarea\nvieții mele cu Hristos\nde-acolo-mi strîng, de-atunci îmi dărui\ntot ce-am primit și-am dat frumos,\nde-acolo-mi strîng în suflet raze\nși fețe și-amintiri și zări\nde-atunci îmi dăruiesc cîntarea\nspre cele patru depărtări.\nDe-acolo-mi scot, de-adînc, iubirea\ncu care iert și ard și sper\nde-atunci nu-mi mai ajunge lumea\nci caut nemărginiri de cer\nde-acolo-mi umplu adîncirea\ncu ape și cu aer nou\nde-atunci răsună peste-a mele\ncîntări un îngeresc ecou.\n\nDe-acolo-mi ard peste cuvinte\ncerești lumini și tainic foc\nde-atunci mi-e zborul mai fierbinte\ndin an în an, din loc în loc,\nde-acolo-mi crește rugăciunea\nde n-aș dori s-o mai sfîrșesc\nde-atunci cunosc ce har e-n plînsul\nadînc plecat spre ce iubesc.\n\nDe-acolo-mi vreau pîn-la-nviere\nmai plin de rod același har.\n- De mii de ori să-ncep viața\nde-acolo mi-aș începe-o iar...\n"
}