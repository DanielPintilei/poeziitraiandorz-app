{
"t" : "Ce-nșelător e gîndul dus...",
"d" : "",
"s" : "Ce-nșelător e gîndul dus\nde către Cer către pămînt\nacestea parcă sînt, dar nu-s\nacelea parcă nu-s, dar sînt.\n\nCe-adevărat e gîndul pus\nmai mult spre Cer ca-nspre pămînt\nacestea parcă sînt, dar nu-s\nacelea parcă nu-s, dar sînt.\n\nEști înțelept și ți-ai adus\ncomori spre Cer nu spre pămînt\naicea parcă sînt, dar nu-s\nacolo parcă nu-s, dar sînt.\n\nDar ești nebun cînd la apus\nn-ai nici în Cer nici pe pămînt\npe-acestea ți le-ai strîns și nu-s\npe-acelea nu le-ai strîns - și sînt.\nO, cînd din fața lui Isus\nvei fi-alungat fără cuvînt\ncum ai să vezi c-acestea nu-s\ncum ai să crezi c-acelea sînt!\n"
}