{
"t" : "Se duc cocorii...",
"d" : "",
"s" : "Se duc cocorii rînd pe rînd\nși rînd pe rînd trec rîndunele\nspre locul unde-un tainic gînd\nîndeamnă inima din ele.\n\nSpre Țara Soarelui Voios\nun dor tot mai aprins le-ndeamnă\ncu cît în față-i mai frumos\ncu cît în urmă li-e mai toamnă.\n\n- Plecați iubite rîndunici\ndar cînd veți fi trecute marea\nsă v-amintiți mereu c-aici\ne cuibul ce v-a dat cîntarea!\n\nSe duc și-a mele dragi cîntări\nrînd după rînd spre Sfînta Țară\nunde-n eterne desfătări\nle-așteaptă sfînta lor Comoară.\n\nSe duc cu-atîta mai voios\nși-un dor cu-atît mai sfînt le-ndeamnă\ncu cît nainte-i mai frumos\ncu cît în urmă-i tot mai toamnă.\n\n... Zburați cîntări, dar cînd odat’\nveți fi în slava Țării Bune\nla cuibul gol ce v-a zburat\ngîndiți-vă cu rugăciune!\n"
}