{
"t" : "Cîntările noastre",
"d" : "",
"s" : "Cîntările noastre cîntate plîngînd\nlua-și-vor odată aripile-albastre\nși-n soare pluti-vor curate, arzînd\nde para iubirii - cîntările noastre.\n\nDin roua de lacrimi ce-n ele-a rămas\nluci-vor pe ceruri ghirlande de stele\niar îngerii Slavei cu tremur în glas\ncîntînd, învăța-vor să plîngă din ele.\n\nCîntările noastre n-au seamăn și soț\nîn nici o simțire și limbă și zare\noricine le-aude s-aprinde - și-n toți\nînvie cereasca și sfînta-ncîntare.\n\nVenind din al Tainei Ceresc Nehotar\ncu-adînc duh de taină ființa-nveșmîntă\npurtînd mierea dulce lăsată de har\nfac dulce și duhul și gura ce cîntă.\n\nCîntările noastre sînt nimb lui Hristos\nsînt ruguri iubirii, sînt jertfa suavă\nsînt tot ce pămîntul Îi dă mai frumos\nAcelui din Ceruri mai vrednic de slavă.\n"
}