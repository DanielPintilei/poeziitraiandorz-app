{
"t" : "Oricît de frumos, odată",
"d" : "",
"s" : "Oricît de frumos, odată orice drum ți-ajunge greu\nnumai căile iubirii le-ai umbla cu drag mereu.\n\nOricît de plăcute-odată toate cîntecele tac\nnumai cîntecul iubirii l-ai cînta cu drag în veac.\n\nCît de buni să-ți fie anii toți ți-i uiți nedezgropați\nnumai anii dați iubirii pînă-n veci ți-s neuitați.\n\nCît de tari, se rup odată orice legături se fac\nnumai ce-a legat iubirea nu se poate rupe-n veac.\nOrice rană se închide mai tîrziu ori mai curînd\nnumai ranele iubirii nu se mai închid nicicînd.\n\nOrice lacrimă fierbinte se mai uscă uneori\nnumai lacrima iubirii nu se uscă pînă mori.\n\nOrice soț și orice frate pot uita ce-au spus plîngînd\nnumai dragostea curată nu te va uita nicicînd.\n\nDoamne, orișice pe lume pot să las și să jertfesc\nnumai făr-a Ta iubire, nici să mor nici să trăiesc.\n"
}