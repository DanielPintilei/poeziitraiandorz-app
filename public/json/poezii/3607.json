{
"t" : "Doamne, dorul meu de-acum",
"d" : "",
"s" : "Doamne, dorul meu de-acum\ncum l-aș spune - și n-am cum\ncă-i o stare și-i un drum\nîntre flăcări și-ntre scrum\nîntre soare și-ntre vînt\nîntre lacrimă și cînt\n- e tăcere și-i cuvînt\nși-altceva cu mult mai sfînt.\nParcă-i jos cît nu cobor\nparcă-i sus cît n-am să zbor\nînnoptat și luminos\nde-mi apleacă ochii-n jos\nparcă-i fir de soare strîns\nși din cîntec și din plîns\nînspre zori și-nspre apus\nși-nspre ceva mai de sus.\n\nDar e mare și e mic\nde nu-l pot opri-n nimic\nnici în taină, nici în har\nci mi-ar umple-un nehotar\nîntre zare și-ntre vis\nîntre soare și abis\nși mă leagănă înalt\nîntr-un cer și celălalt.\n\nDoamne, dorul sfînt de-acum\nnu Ți-l pot cuprinde-altcum\ncăci din cîte Ți le spui\ntoate e și toate nu-i\ncum Ți-e Numele tăcut\nși știut și neștiut\ncum Ți-e graiul Tău ales\nși-nțeles și ne-nțeles.\n"
}