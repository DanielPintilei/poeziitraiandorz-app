{
"t" : "Un fir subțire...",
"d" : "",
"s" : "Un fir subțire peste-o vale\nde flăcări - e-al vieții drum\nplîngînd se vor trezi cei care\nse-mbată de-al trufiei fum.\n\nO punte-ngustă-i calea vieții\npeste vîrtejuri de venin\nplîngînd se vor trezi cei care\nse-mbată de-al ispitei vin.\n\nUn zbor primejduit e viața\nprin nori cu fulgere și vînt\nplîngînd se vor trezi cei care\nprea beți de slava lumii sînt.\n\nUn drum nespus de scurt e viața\nși-atît de veșnic e-al ei preț\nplîngînd se vor trezi cei care\nde-a lumii amăgire-s beți.\n\nO, suflete fii treaz, ia-ți sprijin\nputernic pe Hristos de-acum\ncîntînd se vor trezi cei care\nmerg mai cu El pe-al vieții drum.\n"
}