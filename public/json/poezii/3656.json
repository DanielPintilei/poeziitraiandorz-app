{
"t" : "Și tu ai să pleci odată",
"d" : "",
"s" : "Și tu ai să pleci odată\nmult mai grabnic decît crezi\nîn curînd va fi-altu-n locul\nunde tu acuma șezi\nîn curînd va fi-altu-n casa\nunde tu acuma stai\naltul o să stăpînească\npeste tot ce-ai strîns și ai.\n\nÎn curînd cu-a tale haine\nalții-au să se-mbrace iar\nîn curînd nici amintirea\nnu-ți va rămînea măcar.\nCe mai e din cei ce-odată\nstăpîneau aici măreț?\nce-a rămas din slava lumii\ndecît ceață și dispreț?\n\nCe vrei tu să lași în urmă\ncelor care în curînd\nvor fi-n locul unde astăzi\nparcă stai și tu, trecînd?\nFă cît bine poți în slujba\naltora și-a lui Hristos\nși-ți va rămînea-ntre oameni\nnume sfînt și luminos.\n"
}