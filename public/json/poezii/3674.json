{
"t" : "Mai taci și de-astă dată",
"d" : "",
"s" : "Mai taci și de-astă dată, mai treacă și-acest chin\nmai stai și-această clipă, mai smulge și-acest spin\nmai dă-ți și-această pîine, mai calcă și-acest drum\ncăci poate cel din urmă i-acesta de acum.\n\nMai pune înc-o floare mormîntului iubit\nmai varsă-o dată lacrimi cu-acest orfan zdrobit\nmai dă-ți odată haina sărmanului din drum\ncăci poate cea din urmă e-aceasta de acum.\n\nMai mergi odată încă cu frații tăi să stai\nmai rabdă și-azi, mai poartă povara care-o ai\nmai iart-o și pe-aceasta, mai netezește-un drum\ncăci poate cel din urmă i-acesta de acum.\n\nMai crede înc-o dată, mai luptă înc-un ceas\nmai speră înc-o rază, mai du-te înc-un pas\nmai dă-ți și-această jertfă pe-al crucii tale drum\ncăci poate cea din urmă e-aceasta de acum!\n"
}