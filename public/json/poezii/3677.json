{
"t" : "În zadar e cerul sus...",
"d" : "",
"s" : "În zadar e cerul sus\npentru ochii care nu-s\nîn zadar e largul tot\npentru pașii ce nu pot\nîn zadar e nehotar\npentru duhul fără har\n- alții aur sfînt culeg\nei privesc și nu-nțeleg.\n\nDar spre cel duhovnicesc\ntoate sînt cuvînt ceresc\ncurăției lui s-arat\nlimpezimi nemăsurat\nrugăciunii-i vin și-i vin\nrevărsările divin\nși sfințenia-i veșmînt\npentru cîte nici nu sînt.\n\nE Biserica-n Hristos\ncum e ceru-n ape jos\nVeșnicia e-n Acum\ncum e Nesfîrșirea-n drum\nSlava Cerului e Sus\nDumnezeul-Om Isus\nși-a pămîntului mereu\neste omul-dumnezeu.\n\nDar Hristos nu-I Sus sau Jos\ncum e-n duhul credincios\nnici lumina-n soare nu-i\ncum e înăuntrul lui\ncînd privirile-i desprind\ndinăuntru strălucind\nde nu-i cer de nici un fel\nîntre Dumnezeu și el...\n"
}