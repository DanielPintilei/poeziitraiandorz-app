{
"t" : "Cu ce-ai ieșit!",
"d" : "- după 2 Cor. 13, 5 -",
"s" : "Cu ce-ai ieșit din flăcări mai bun decît erai\ncînd ai intrat în marea și ultima-ncercare,\nsfîrșind cu tine însuți eroica-nfruntare\ncu ce-ai rămas din toate?\nce-ai ars și ce mai ai?\n\nCe-ai limpezit în tine din cîte căi aveai,\nce-ai lepădat din toată zadarnica strînsură,\ncît ai ales ce-i aur, cît ai lăsat ce-i zgură?\ncît ai avut atuncea,\nși-acuma cît mai ai?\n\nNu anii suferinței urcați cu-atîta vai,\nnu perii albi, nici plînsul, nici pierderile grele\nci cîtă-nțelepciune și tîlc ai scos din ele,\naceasta e-ntrebarea!\n- ce-ai ars și ce mai ai?\n\nCăci dacă tot același te-ntorci precum erai\ncînd ai intrat în marea și ultima-ncercare\nzadarnică ți-e jertfa și chinurile-amare\nnimic n-aveai nainte,\nnimic nici astăzi n-ai!\n\n"
}