{
"t" : "Sărmani alergători",
"d" : "",
"s" : "Sărmani alergători spre moarte\npriviți cum vă-nșelați mereu:\n- luptînd pentru cununa lumii\nv-o pierdeți pe-a lui Dumnezeu.\n\nOrbiți de patimi vinovate\nrobiți de-al trupului folos\nrîvniți a lumii fericire\nși-o lepădați pe-a lui Hristos.\n\nLăsa-veți Mîine ce-aveți astăzi\ncum faceți azi cu ce-aveați ieri\nși-așa vă vindeți mîntuirea\npe-nșelătoarele păreri...\n\nUitînd de Adevărul Unic\nazi nu-l mai știți de e sau nu-i,\ncăutînd prea multe adevăruri\nnu-i mai găsiți cărarea Lui.\n\nȘi veșnic nu veți mai cunoaște\nce este drept și ce-i nedrept\nși-aceasta vă va fi osînda\numblării-n drumul ne-nțelept.\n\nDe-atîtea ori s-a spus aceasta\nși se va mai striga-n pustiu,\ndar poate cineva ascultă\ncît încă tot nu-i prea tîrziu.\n"
}