{
"t" : "Mi-e mai ușor să plîng",
"d" : "",
"s" : "Mi-e mai ușor să plîng eu singur\ndecît a spune cît mă doare\nși cît m-apasă cînd cuvîntul\nîmi duce cuiva întristare.\n\nCînd nu-i pot spune nici un bine\ncînd nu-i văd nici o parte bună\ncînd văd atîta slăbiciune, - \nși nu-mi vrea graiul să i-o spună.\n\nMi-e mai ușor să merg eu singur\nîn odăița de suspine\ndecît să spun a suta oară\nde unde-i răul ce tot vine.\n\nMi-e mai ușor să rabd osînda\ndecît să osîndesc pe față\ndecît s-aprind un foc în alții\nmai bine-mi ard a mea viață.\n\nMai bine sufăr orice chinuri\nși nedreptăți și cazne grele\ndecît să-mi spună conștiința\ncă cineva le-a dus pe-a mele.\n\nCăci greul meu oricît de mare-i,\nne-vina mea ușor mi-l face,\ndar greul altora nu-mi lasă\nnici viu, nici mort, un ceas de pace!...\n"
}