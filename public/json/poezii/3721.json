{
"t" : "Tot ce-i pe lume",
"d" : "",
"s" : "Tot ce-i pe lume rînduit\ne-ntemeiat pe ascultare\ndin Cel Etern Desăvîrșit\ndesăvîrșit e tot ce-apare.\n\nDe la-nceput El a creat\nîn toate ordinea deplină\nși-o lege veșnică le-a dat\n- de-aceasta toate să se țină.\n\nRămînerea pe-al ei temei\ne bucurie și cîntare\niar părăsirea căii ei\ne prăbușire și-ntristare.\n\nPrin cel dintîi neascultător\ndezordinea putu să vină\niar fiii lui, prin răul lor\nmereu pămîntu-l învenină.\n\nCe fericire-i să urmezi\na ascultării armonie\nîn tot ce simți și-n tot ce vezi\natunci e har și bucurie.\n\nO, fugi de duhul răzvrătit\nși ține-ți viața-n ascultare\ncă nu-i păcat mai scump plătit\nca cel făcut de dezbinare.\n"
}