{
"t" : "Cît de Bun ai fost",
"d" : "",
"s" : "Cît de Bun ai fost cu mine\nDumnezeul meu\nfaptele iubirii Tale\ncum le-aș spune eu,\n- cînd toți cei de lîngă mine\nn-aveau vreun alin\neu îmbrățișat de Tine\nîl aveam deplin!\n\nCînd ceilalți n-aveau să șteargă\nnimeni plînsul lor\nTu-mi ștergeai cu sărutare\nochiul plîngător\ncînd ceilalți n-aveau pe nimeni\nsă le spună-un grai\neu la Sînul Tău cel dulce\nmă simțeam ca-n Rai.\n\nTu-mi ești Tată, Tu-mi ești Mamă,\nTu-mi ești Soț, - Isus,\nTu pe noaptea vieții mele\nmii de sori ai pus\nTu din plînsul vieții mele\nfaci un imn mereu,\n- ce dator pot fi spre Tine\nDumnezeul meu!...\n"
}