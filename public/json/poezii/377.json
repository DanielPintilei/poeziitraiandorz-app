{
"t" : "Tu n-ai să poți uita",
"d" : "- după Psalm 87, 6 -",
"s" : "Tu n-ai să poți uita că Domnul pe calea Oastei te-a chemat\nc-aici ai auzit Cuvîntul, că ochii-aici ți-ai luminat,\nc-aici întîia dată-n suflet iubirea sfîntă ai simțit\nc-aici întîia rugăciune și fericire ți-ai trăit,\nc-aici ai cunoscut cîntarea, cuvîntul cald și luminos\nși setea dulce și duioasă a dragostei pentru Hristos,\nc-aici ai pus, sfințit în lacrimi, cu Domnul veșnic legămînt\nși-aici jurași să-I fii statornic, același pînă în mormînt,\nc-aici sînt frații cei cu care te-ai bucurat și-ai plîns atunci,\nc-aici au fost și sînt cei care ți-au spus curatele porunci,\nc-aici, statornici, merg și sufăr toți frații tăi înaintași\nși-aici e tot ce niciodată n-ar trebui să poți să lași...\n\nTu n-ai să poți să uiți c-aici sînt cei ce la Domnul te-au adus,\nnici harul cel dintîi, nici pacea, nici părtășia cu Isus\nnici drumurile fericite, nici bucuriile și nici\nnimic din tot ce niciodată tu n-ai să uiți c-au fost aici.\n\nAtunci cum poți acum cu alții ca să te duci pe-un drum străin,\nde dragul cui lăsat-ai calea călcînd Cuvîntul Cel Divin?\nDe ce-ai trădat Lucrarea Sfîntă și legămîntul ce l-ai pus,\nde ce-ai batjocorit cărarea pe care te-a chemat Isus?\nNu vezi că de-ar fi alta calea pe care Domnul te-a dorit\nte-ar fi-ndreptat dintîi acolo\n- și nu apoi, dac-ai pornit!\n\nTu n-ai să uiți că nu acolo e calea și credința ta,\ncă nu aceia îți sînt frații, că n-ai primit,\nnici simți așa,\no, n-ai să uiți chiar dacă astăzi te amăgești că ai uitat\nvor reveni mai greu regretul și dorul, după ce-ai lăsat...\n\nNici Dumnezeu să nu te lase-n veci să-i poți uita pe-ai tăi\nsă-ți fie-aducerea aminte chemarea de pe-acele căi\nca-ntors cu pocăință-adîncă din nou în casa-n care-ai fost\nsă-ți afli dragostea și-n frații dintîi, adevăratul rost...\n\n- Căci neîntors,\npe conștiință îți va rămîne-n orice loc\nîn veci rozînd-o ca un vierme\nși-n veci arzînd-o ca un foc.\n\n"
}