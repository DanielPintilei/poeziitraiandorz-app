{
"t" : "Cînd ți-e greu",
"d" : "",
"s" : "Cînd ți-e greu, - adu-ți aminte,\nc-a fost și ușor odată\nși că iarăși o să fie,\n- n-avea inima-ntristată!\n\nCînd ți-e-amar, - adu-ți aminte\ncă ți-a fost cîndva și dulce\nși că iarăși o să-ți fie,\n- nu te prăbuși sub cruce!\n\nCînd ți-e dor, - adu-ți aminte\ncă ai fost și împreună\nși că iar vei fi, - nu-ți pierde\nliniștita voie bună!\n\nCînd ești dus, - adu-ți aminte\ncă doar ieri ai fost acasă\nși că iarăși vei fi mîine,\n- ține-ți inima voioasă!\n\nCînd ești sus, - adu-ți aminte\ncă ai fost și jos pe scară,\nși că iarăși poți fi, - ia seama\n- nu știi ce-i pînă deseară!\n\nCît trăiești, - adu-ți aminte\nc-ai să mori pe neașteptate,\n- umple-ți zilele cu fapte\nși cu umblete curate!\n"
}