{
"t" : "Cît holdele-s plecate",
"d" : "",
"s" : "Cît holdele-s plecate și spicele-s albite\ncît dimineața-i bună și soarele-i curat\n- ieșiți semănătorii Cuvintelor sfințite\nieșiți secerătorii de ultim secerat!\n\n- O, dă-le spor Stăpîne al Holdelor Divine,\nși șterge-le sudoarea, cu sfintele-adieri,\nși dulce fă-le hrana amiezilor senine\n- să secere întruna cu proaspete puteri!\n\nAscute-le cu rîvnă uneltele iubirii\nși-apleacă-le genunchii ce spicele-mblătesc,\nsă-Ți umple-ntreg Hambarul din snopii mîntuirii\ncu grîul greu și galben ca aurul ceresc!\n\nFiți binecuvîntate voi mîini care frămîntă,\nși ochi ce-aduceți stropii de rouă și de mir,\nși buze ce se roagă și-ndeamnă și cuvîntă,\n- s-aduceți Sfînta Pîine spre Vinul din Potir.\n\nVeniți luați sămînța aleasă și cernută\nși-o semănați odată cu lacrimi și cu dor,\nnu treizeci să rodească,\nnu șaizeci,\n- ci o sută,\nsă umple tot Pămîntul și Cerul Viitor!\n"
}