{
"t" : "N-am loc nicăieri",
"d" : "",
"s" : "N-am loc nicăieri pe lume\nnumai cîte-un scurt popas,\n- am pierdut Isuse totul\nnumai harfa mi-a rămas!\n\nCu ea stau plîngînd pe malul\napelor din Babilon,\nși-Ți trimit pe vîntul serii\ndulcele iubirii zvon.\n\nNumai sălcii plîngătoare,\nîmi știu psalmii pe de rost,\nnumai ele știu ce-amare\nlacrimile mele-au fost.\n\n- O, de cînd muream departe,\nde străini și-amar răpus,\ndacă n-ar fi fost cu mine\npsalmii Tăi și Tu Isus!\n\nÎn cîntare e minunea\ncă mai supraviețuim\n- pînă cîntecul trăiește\neu și frații mei, trăim!\n\n... Doamne, să mai pierd pe-atîtea\ncîte-ai vrut să mi le iei\ndar să nu Te pierd pe Tine,\nharfa mea - și psalmii ei...\n"
}