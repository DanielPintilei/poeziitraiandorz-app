{
"t" : "Aici în casa asta",
"d" : "",
"s" : "Aici în casa asta în care Te-am primit\nIsuse, Tu-ai fost Primul Prieten Drag Venit\nși azi mi-aduc aminte de ceasul minunat\ncînd Te-auzeam: - Eu iată, la ușă stau și bat!\n\nDe-atunci atîția oaspeți veniți la ușa mea,\nn-au trebuit s-aștepte și nici să bată-n ea\ncă din clipita-n care Tu mi-ai intrat Isus\nnici zi, nici noapte, ușii zăvor nu i-am mai pus...\n\nAșa o am și astăzi deschisă orișicui\nsă-mi ia oricine pîinea și apa, ca a lui,\nsă-și încălzească-un cîntec\nori să-și adoarmă-un vis,\napoi, plecînd, să lase, - cum a aflat:\n- deschis!\n\nAșa să-mi afli totul deschis cînd vei veni\nTu, Cel din Urmă Oaspe\npe care-L voi primi\nca-n Cerul Prieteniei să-mi dai un loc gătit,\n- demult Ți-aștept Venirea\nmi-e totul pregătit!\n"
}