{
"t" : "Cînd stai la umbra deasă",
"d" : "",
"s" : "Cînd stai la umbra deasă, nu-ți pese de arșiță,\nși nici gîndi la sete cînd stai lîngă izvor,\nferice e mlădița îngemănată-n Viță\nși capul ce se-apleacă pe-un umăr iubitor...\n\nCe dulce e răcoarea cînd umbra-i miresmată\nce dulce te alină izvorul ne-nceput\nce dulce-i rugăciunea de dragoste-nălțată,\n- și binefăcătorul rămas necunoscut...\n\nAcolo, doar acolo e binecuvîntare\nunde iubirea-i sfîntă și duhul ei curat,\nacolo noaptea-i zîmbet,\niar ploile-s cu soare\nși orice rod e dulce, înalt și-adevărat.\n\nRămîi mereu acolo, - și n-ai să-nfrunți arșița\nca pomul veșnic verde sădit lîngă izvor,\n- cînd tu cu Ea ești una te face rodnic Vița\nși nu-i mai rai pe lume, ca sînul iubitor!\n"
}