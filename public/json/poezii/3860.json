{
"t" : "O, Preaiubitul meu...",
"d" : "",
"s" : "O, Preaiubitul meu ascuns\npe unde-mi ești, - pe unde,\ncine-ar putea să-mi dea răspuns\nce umbră Te ascunde,\nunde-i grădina Ta de crini\nori Turma Ta aleasă,\npe unde-s Ochii Tăi divini\nși Fața Ta Frumoasă?\n\nE noaptea neagră-n jurul meu\npîndesc pe zid străjerii,\nși negrul dor se lasă greu\ndin bolțile tăcerii...\nalerg prin frig pe urma Ta\nși ochii lor de moarte\n- de ce-ai plecat, Iubirea mea\natîta de departe?\n\nO, Dulce Soare care-mi țeși\ncununi de raze line,\ndin Casa Nunții Tale ieși\ncîndva și pentru mine\nținînd de braț mireasa mea\neternă și divină\nsă mă cununi pe veci cu ea\nîn zi de lună plină...\n"
}