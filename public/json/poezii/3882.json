{
"t" : "Și-așa va fi o clipă...",
"d" : "",
"s" : "Și-așa va fi o clipă cînd ultimul păcat\ndezlănțui-va norul cu trăsnetu-nfocat\ncutremurul și ploaia de flăcări va țîșni\n- și nu va mai fi-atuncea nici noapte și nici zi.\n\nAtunci n-o s-aibă nimeni nici frați, nici soț nici fii\nurla-vor pretutindeni regretele tîrzii\nși ochi holbați de spaimă și mîini de ars pîrjol\nse vor nălța spre cerul vrăjmaș, pustiu și gol...\n\nTalazuri de bezmetici vor alerga-n zadar\nvor bîjbîi ca orbii cerșind un semn măcar,\nstriga-vor o speranță doar cît un fir de păr,\n- dar va răspunde numai cumplitul adevăr!...\n\n... Va fi o zi ca asta! fiți siguri că va fi!\nvoi toți cei care rîdeți, chiar voi o veți păți,\nchiar voi o veți ajunge, - fiți siguri, da,\nchiar voi... aduceți-vă-aminte - și ce veți face-apoi?\n"
}