{
"t" : "Eu n-am drept...",
"d" : "",
"s" : "Eu n-am drept să nu sufăr, dacă-s al Tău trimis\nnu pot decît cu jertfa s-arăt un drum deschis,\nnu pot decît cu lacrimi s-arăt un cer senin\nla toți acei cu care la Tine-ai vrut să vin...\n\nViața mea-i legată de-acei din jurul meu\neu nu pot fără dînșii să merg spre Dumnezeu,\nnici scumpa mîntuire eu n-am s-o văd în veac\nde nu caut mîntuirea și-a lor, prin tot ce fac.\n\nTot dreptul meu în lume-i să sufăr și iubesc\nalt drept pe lumea asta eu n-am drept să doresc,\nacesta-i dreptul care Ți-ai vrut și Tu Isus\n- și cum să fie robul, ca Domnul său mai sus?\n\nEu n-am drept să fiu însumi,\nnici partea mea s-o cat,\nci pururi să fiu alții în tot ce mă arat\nca toți cei ce m-ascultă, să-și afle-n mine-a lor\nadîncă trebuință de-al meu Mîntuitor...\n\nSă fiu gîndire-n alții și sfat și dor și-ndemn,\ncu toți, din fiecare să plec spre-Același Semn,\ndin toți, prin fiecare, să scot acel suspin\nde sfîntă ușurare, - ajunși la Țel Divin...\n\nȘi numai cînd în ceruri voi fi ajuns cu toți,\ncei rînduiți să-mi fie părinți și fii și soți,\natunci să simt c-am dreptul să odihnesc și eu\ncă-s mulțumiți de mine\nși-ai mei\nși Dumnezeu...\n"
}