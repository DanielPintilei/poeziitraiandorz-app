{
"t" : "Nu mai sînt comori",
"d" : "",
"s" : "Nu mai sînt comori pe lume\nca cereasca părtășie\ncare-atît de strălucită\nTu Isus mi-ai dat-o mie.\n\nCe-ar mai fi Isuse oare\ndin comorile minunii\nca sărutul Tău pe lacrimi\ndin fiorul rugăciunii?\n\nUnde-s oare-n lumea asta\nstări mai binecuvîntate\nca-n lumina-mbrățișată\nde cununi împreunate?\n\nUnde-s legăminte nalte\npîn-la cele șapte stele\nînălțate printre îngeri\ncum sînt cele ale mele?\n\nUnde-i jertfă-atît de sfîntă\ncu-așa foc împreunată\ndin cîntări atît de limpezi\ncum e cea-n iubire dată?\n\nDoamne, ține-mi-le sfinte\nși curate pîn-la Tine\niar acolo le-mpreună\ncu miresmele-Ți divine...\n"
}