{
"t" : "Doamne, starea asta",
"d" : "",
"s" : "Doamne, starea asta tristă nu-mi lăsa pe totdeauna\nnu-mi îndepărta iubirea și nu-mi despărți cununa\nnu lăsa să mă zdrobească muntele ce-l port de-o vreme\nnici pustiul să-mi înghită duhul meu ce-nfrînt se teme.\n\nDoamne, nu lăsa cuvîntul ce sînt azi silit a-l spune\npeste mine multă vreme felu-i mincinos a-și pune\nnici lăsa iubirea falsă și silită și amară\nsă-mi pătrundă și-năuntru din umblarea dinafară.\n\nDoamne, nu-mi lăsa viața mult în tină și-n minciună\nnici pe față mult minciuna zîmbet prefăcut să-mi pună\nnici iubirea mea cea sfîntă să-mi tot plîngă tăvălită\nnumai ca să fie-o clipă de furtuni adăpostită...\n\nDoamne, nu lăsa ca taina cea cu Tine-mpreunată\ns-o aduc întruna jertfă sîngerînd îndurerată\nnici să-mi cumpăr tot cu prețul cel mai greu de zvîrcolire\norice scurtă și pîndită clipă rară de iubire.\n\nCi Te-ndură Doamne-odată, Tu care-ai făcut minunea\nși-mi privește sfîșierea și-mi ascultă rugăciunea\nși mă scapă din adîncul unde-mi arde cununia\n- pentru clipa trecătoare, fă să nu-mi pierd veșnicia!\n"
}