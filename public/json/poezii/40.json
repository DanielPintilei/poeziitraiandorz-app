{
"t" : "Miezul nopții...",
"d" : "",
"s" : "Miezul nopții... și-n tăcerea\ngrea a clipelor tîrzii\nnumai lacrimile mele\nși suspinul meu sînt vii.\n\nMi s-a stins demult lumina\nși cărbunii-n foc se stîng\nîn a nopții pace-adîncă\nnumai ochii mei mai plîng.\n\n- Doamne, mi-a-ntinat păcatul\ninima și gîndu-ntreg\ncalea mîntuirii mele\noare cînd am s-o-nțeleg?\n\nSpini mistuitori de patimi\nbietul suflet mi-l împung,\nsfînt liman de liniștire\noare cînd am să te-ajung?\n\nDoamne-n noaptea asta iarăși\nruga mea spre Tine-ndrept,\ndupă-adînca Ta-ndurare\nDoamne, cît de mult aștept!\n\nAdă-n noaptea mea lumina\nsfintei Tale străluciri,\npeste-a sufletului zbucium\ndă-mi a Tale liniștiri!\n\nCa să nu mi-l mai frămînte\nnici un val de nici un fel,\nFața Ta să Se-oglindească\nlarg și liniștit în el!\n"
}