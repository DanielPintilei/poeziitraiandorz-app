{
"t" : "De unde vii?",
"d" : "",
"s" : "De unde vii tu Soare ce-mi umpli dintr-o dată\nîntreaga încăpere a sufletului meu,\nde parcă n-a fost noapte, nici iarnă niciodată?\n- din Patria Iubirii, trimes de Dumnezeu!\n\nDe unde vii tu Înger al Tainei și-al Iubirii\npunînd cununi de raze pe fruntea mea cu spini\nde parcă n-a fost chinul nici plînsul despărțirii?\n- din Patria Luminii, trimes de Ochi Divini!\n\nDe unde vii tu Cîntec cu susur și răcoare\nși lină unduire de zîmbet și de vis,\nde parcă n-a fost vuiet și larmă și dogoare?\n- din Lacrima Tăcerii prin Cerul cel Deschis!\n\nDe unde vii tu sfîntă și dulce Bucurie\nîntinerind în mine trăirile de Sus,\nde parcă n-a fost jale și nor și văduvie?\n- din taina Rugăciunii, trimisă de Isus!\n\nO, unică iubire rămîi-mi neplecată\ncă-n tine le-am pe toate ca un avut divin\n- cînd și tu te vei duce îmi rupe dintr-o dată\nși ultimele fire în care mă mai țin!\n"
}