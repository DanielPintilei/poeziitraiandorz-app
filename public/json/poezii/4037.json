{
"t" : "O, nu-i ușor!...",
"d" : "",
"s" : "O, nu-i ușor Isuse să sufăr și să tac\ncînd mi-aș striga durerea ca tunetul de tare\ndar din mormîntul vinei în care plîng și zac\nn-aș vrea să-Ți cer Isuse nimic decît iertare.\n\nIertare pentru gîndul temut și îndoit\ncel încolțit din duhul ne-ncrederii în Tine\ncînd în adînc, cu-ndemnul viclean m-am învoit\nși mi-am robit ființa nădejdilor străine.\n\nM-am îndoit Isuse de drumul Tău curat\nși de puterea-Ți care n-ar ști cum să-mi ajute\nși-atunci înșelătorul lumina mi-a furat\ntîrîndu-mă în bezna acestei temniți mute.\n\nO, Tu Liberatorul Puternic și Milos\nal tuturor acelor ce zac în vreo-nchisoare\nai milă și de mine căzut atît de jos\ndesferecă-mi iubirea și lasă-mi-o să zboare!\n\nȘi lasă-mi-o să zboare din nou la Țărmul Sfînt\nla care fericirea mi-o-mbrățișa curată\ncînd lacrimile tainei sfințeau un legămînt\ncu mii de juruințe să nu-l calc niciodată...\n"
}