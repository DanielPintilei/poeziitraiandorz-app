{
"t" : "Trezirea",
"d" : "- după Proverbe 28, 13 -",
"s" : "Greșit-am Doamne toți și fiecare...\n- Cuvîntul Tău nici unul n-am ținut\nne-ai dat în grijă Sfînta Ta Lucrare\nnoi lucrul Tău nevrednici l-am făcut.\n\nȘi-acum cînd toate și-au umplut măsura\nși-o dreaptă răsplătire ispășim,\nprin palme grele ce ne-astupă gura\npăcatele cu gura le plătim.\n\nPlătim prin urme de cătuși și bîte\nazi urmele păcatelor de ieri,\nprin zdrențele ocării mohorîte\ntrecutele podoabelor plăceri.\n\nPlătim ce vorbe grele-am spus în viață\nprin grelele ocări ce ne-auzim\nși lacrimile-aduse pe vreo față\ncu lacrimile-amare, le plătim.\n\nPlătim cu morți păcatele de moarte\nși vina grea cu preț nevinovat, - \ndar Cumpăna Dreptății-i tot pe-o parte\ncu talerul din stînga aplecat!\n\n- Mai sînt păcate încă neplătite\nși inimi necurate în străfund\nși conștiințe încă netrezite\nși iude încă printre noi s-ascund!\n\nArzi foc ceresc, să mistui vina toată\ntot ce e-n noi și printre noi străin\nsă-Ți faci deplin Lucrarea iar curată\nși drumul ei, ca la-nceput, senin.\n\nȘi-apoi spălați de urmele trecute,\nplătiți deplin de tot ce datoram,\n- s-atingem iar nălțimile pierdute\nspre unde-am fi demult, de nu cădeam.\n\n"
}