{
"t" : "Anii trec la fel",
"d" : "",
"s" : "Anii trec la fel în lume, cît de triști sau veseli par\nnumai prea greu și-i petrece omul cel cu trai amar\nși prea dulci și-i duce omul cel cu traiul prea ușor\nînsă alta fiind viața, - alta-i veșnicia lor.\n\nNu te prea-ntrista cînd anii ți-i petreci mereu plîngînd\ncînd aștepți mereu o rază - și te-ngropi tot așteptînd\ncît de lungi să-ți pară anii, așteptînd pe cel senin\nvine-o zi cînd Bucuria te va răsplăti deplin.\n\nNu te prea făli cînd anii ți-i petreci prea fericit\nvisu-acesta se sfîrșește prea curînd și prea cumplit\ncît de scurți să-ți pară anii risipiți în trai nebun\nvine-o zi cînd toate-aceste stele nebunești apun.\n\nTrec și anii tăi ca norii cei ușori pe-aripi de vînt\nori cu norii grei tîrîndu-ți neagră umbra spre mormînt\norișicum ți-ar fi viața - doar atunci îi ai folos\ncînd toți anii ei ți-i dărui ascultării de Hristos.\n"
}