{
"t" : "Tu uiți acum",
"d" : "",
"s" : "Tu uiți acum și unde-ai fost și unde vei fi-odată\nde-aceea inima ți-e-atît de grea și de-ntristată\ndar nu uita, o nu uita că Domnul tău e Mare\nși cum S-a îndurat atunci, - mai poate-avea-ndurare.\n\nTu uiți acum c-ai fost sărac - și poți să mai fii iară\nde-aceea-ți legi inima ta de-averea care zboară\ndar nu uita, o nu uita, că toate sînt deșarte\nci caută-l pînă-l poți avea avutul fără moarte.\n\nTu uiți acum c-au fost dureri - și poate-au iar să fie\nde-aceea-mbeți inima ta cu-a lumii veselie\ndar nu uita, o nu uita ce lungi dureri te-așteaptă\nși pînă poți, cărarea ta spre ceruri ți-o îndreaptă.\n\nTu uiți acum credința cea dintîi și cea din urmă\nde-aceea azi inima ta cărări străine scurmă\ndar nu uita, o nu uita, - credința-i numai una\ncine-a pierdut-o, e pierdut și el pe totdeauna.\n\nTu uiți acum că ai avut un Dumnezeu și-o mamă\nde-aceea inima ta rea nimic nu ține-n seamă\ndar nu uita, o nu uita că cel ce nu le are\namar le va striga-n zadar în veșnica pierzare!\n"
}