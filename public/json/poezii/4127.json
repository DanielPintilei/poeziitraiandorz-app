{
"t" : "Acopere-ți ochii",
"d" : "",
"s" : "Acopere-ți ochii cînd treci prin ispită\nsă nu te atragă cărarea oprită\nsă nu te robească pornirea șireată\nc-adesea de-acolo nu scapi niciodată.\n\nAcopere-ți ochii cînd foamea te-nvinge\nde pîinea străină a nu te atinge\nsă nu te orbească a ei lăcomie\nc-adesea-n rușine te-ngropi pe vecie.\n\nAcopere-ți ochii cînd altă privire\nspre inimă-ți duce străina iubire\nsă nu ți se-aprindă în suflet vreo parte\nc-adesea aceasta-i otravă și moarte.\n\nAcopere-ți ochii cînd banul te cheamă\nsclipirea-i șerpească să n-o iei în seamă\nsă nu-ți fure mintea poftirea-i nebună\nc-aceasta cu flăcări cumplit se răzbună.\n\nAcopere-ți ochii cînd de-a lumii frumusețe\nc-o mie de glasuri și-o mie de fețe\nprivește doar Ochii Frumseții Divine\n- acolo privească toți ochii din tine!\n"
}