{
"t" : "Trecători sîntem",
"d" : "",
"s" : "Trecători sîntem cu toții, fie tare fie slab\nori un soare ne usucă, ori un vînt ne ia degrab\nceasul morții nu și-l știe nici cel bun și nici cel rău\nnumai nu-i același lucru care e sfîrșitul său!\n\nMor și drepții și nedrepții cînd le vine ceasul lor\nși-ngîmfații și smeriții vine ceasu-n care mor\nși zgîrciții și miloșii mor cînd vine-al morții rînd\nnumai nu-i același lucru cum se află-atunci trecînd.\n\nTrec și cei de sus odată, cum se duc și cei de jos\nmor și cei fără credință - moare și cel credincios\nmoare-odată și bogatul precum moare și-un sărac\nnumai nu-i același lucru, cum se duc din acest veac.\n\nNu-i același lucru moartea celor fără Dumnezeu\ncu a celor care viața credincioși și-o duc mereu\nînsă omul nu-n viață ci în moarte vede-abia\nfelu-n care și-a dus traiul - și în care trebuia.\n\nÎnțelept e cel ce vede înainte ce-i plăcut\nvai de cel ce vede numai cînd viața i-a trecut\nca să nu mori în păcate și să nu-nduri iadul greu\nlasă nebunia lumii - și vin-azi la Dumnezeu!\n"
}