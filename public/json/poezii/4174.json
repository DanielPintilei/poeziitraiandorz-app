{
"t" : "Dar fii crin",
"d" : "",
"s" : "Dar fii crin pe totdeauna\nîn grădina lui Hristos\ndulce-mpodobind cununa\nParadisului Frumos.\n\nFii dar crin frumos și dulce\nîmpletind în trei fiori\npsalmii-n care să te culce\nîngerașii cîntători.\n\nCrin fii dar cu dulce rouă\nși cu raze-mpodobit\nca la Nunta cea mai Nouă\nsă-nsoțești pe Cel Iubit.\n\nDar fii crin chiar dac-o vreme\ntrebuie să stai în spini\nștie Cel ce-o să te cheme\nprintre oaspeții divini.\n\nFii crin dar, miresme sfinte\nproaspete și dulci purtînd\n- ale Mirelui veșminte\nai să-mpodobești curînd.\n\nCrin dar fii - și strălucită\nslavă lîngă Soare ai\ntaina ta nedespărțită\nunică să treacă-n rai.\n"
}