{
"t" : "Trezește-te nainte",
"d" : "",
"s" : "Trezește-te nainte de-a fi venit ispita\ncît șarpele nu-i încă\nnici mărul cu venin\ncăci după ce-ai primit-o și ți-a trecut clipita\no poți tot plînge veșnic - și tot scălda-n suspin.\n\nTrezește-te naintea potopului ce vine\ncît încă te mai cheamă un Noe să primești\nși cît mai este încă salvarea lîngă tine\n- căci după ce-ai pierdut-o poți să te tot căiești.\n\nTrezește-te nainte de arderea Gomorii\ncît încă se mai află aici un Lot chemînd\ncăci dacă trece harul și-ncep să ardă norii\ndin ploaia cea de flăcări poți să tot strigi plîngînd.\n\nTrezește-te naintea prăpădului din urmă\ncît încă poți alege ce roadă să culegi\ncăci de te prinde moartea în cea de-a stînga turmă\npoți plînge pe vecie - n-ai altceva s-alegi.\n\nTrezește-te nainte de-a fi venit Sfîrșitul\nsă n-aștepți pîn-la moarte și pînă prea tîrziu\ncăci dac-aștepți aceasta îți va veni trezitul\ncînd vei putea tot geme și plînge în pustiu!\n"
}