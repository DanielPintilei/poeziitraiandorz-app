{
"t" : "Uitarea, niciodată...",
"d" : "",
"s" : "Uitarea, niciodată nimic să nu-ți ascundă\niubirea-ți scalde totul cu limpedea ei undă\nrecunoștința-ți vină mereu cu flori divine\nspre cine ți-a dat mîna, spre cel ce-ți face bine.\n\nMicimea niciodată să nu te facă-n stare\nsă uiți recunoștința spre cine ți-e datoare\ncă nu ești mai netrebnic și vinovat vreodată\nca dacă-ntorci călcîiul spre cel ce ți-a fost tată.\n\nMîndria niciodată să nu te-nnebunească\npîn-a-ți ajunge gura batjocuri să grăiască\nchiar împotriva celui ce, singurul pe lume\nte-a ridicat din tină și ți-a făcut un nume.\n\n... Căci dacă toate-acestea te vor orbi pe tine\nești vrednic pe vecie de blestem și rușine\npoți să tot cînți atuncea și să tot spui de toate\nacestea doar osînda ce-o porți o să arate.\n\nNu-i orb mai orb pe lume ca cel nălțat de soartă\nprin merite umflate și laudă deșartă\ncăci pe acela-l duce trufia nebuniei\nmai sigur ca pe-oricare în focul veșniciei!\n"
}