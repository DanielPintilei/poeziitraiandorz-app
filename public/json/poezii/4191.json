{
"t" : "Nu vă-nșelați spunînd...",
"d" : "",
"s" : "Nu vă-nșelați spunînd minciuni că-i Adevărul lui Hristos\ncăci Adevărul are-n sine al dragostei izvor frumos\nși are duhul umilinței, - și-al curăției semn divin\noricine are Adevărul trăiește-n dragoste deplin.\n\nDar cel ce n-are ascultarea de frații lui cei în Hristos\ncu cît tot laudă-Adevărul se-arată tot mai mincinos\ncă cel ce de-ai lui frați n-ascultă, n-ascultă nici de Dumnezeu\n- acela-i adevăr satanic ce umblă înșelînd mereu.\n\nNu vă-nșelați crezîndu-l înger pe cel ce-i doar un prefăcut\ndeschideți-vă-odată ochii, vedeți cum sînt cîți l-au crezut\nvedeți ce roade sînt acolo unde-a lucrat acel mișel\nși nu mai mergeți orbi spre iadul cel veșnic unde merge el!\n\nNu spune drept - înșelătorul, nici adevăr, cel mincinos\nci ei vorbesc despre acestea cu gînd viclean și ticălos\ndeschideți-vă-odată ochii, - ajungă cît i-ați ascultat\nori dacă vreți, atuncea mergeți cu ei în iadul meritat.\n\n... O, Adevărul are roada și semnul lui cel ne-ndoios\ncum are Dragostea Curată, cum are harul lui Hristos\niar cel ce n-are rodu-acesta nici semnul cel ceresc și bun\ne adevărul lui satana\n- și cine-l crede e-un nebun!\n"
}