{
"t" : "Să lași un semn",
"d" : "",
"s" : "Să lași un semn pe unde treci\nși știi că nu mai vii în veci\nca cei ce duc solia ta\ns-o poată mai ușor purta.\n\nSă lași un umblet mai frumos\ncu crucea ta după Hristos\nca cei ce vin cu crucea lor\ns-o poată duce mai ușor.\n\nSă lași un fel mai nalt adus\nde-a suferi pentru Isus\nca cei ce-ajung în anii grei\nsă sufere frumos și ei.\n\nSă lași o pildă de urmat\nla cei pe care i-ai chemat\nacei ce-au ascultat ce-ai spus\nsă-i duci mai drept după Isus.\n\nSă lași un mai frumos îndemn\nîn orice grai și-n orice semn\nca fiii și urmașii tăi\nsă-i vezi mai sfinți pe-a vieții căi.\n\nAtunci, pe urma-ți, fericiți\ncălca-vor mulți urmași iubiți\niar Sus în Cer la Dumnezeu\nde toți vei fi cinstit mereu.\n"
}