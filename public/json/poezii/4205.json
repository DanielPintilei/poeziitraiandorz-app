{
"t" : "Strîngeți fărîmiturile",
"d" : "",
"s" : "Strîngeți fărîmiturile divine\ndin Pîinea împărțită de Hristos\ncînd mesele frățești sînt pline-pline\nși cînd Cuvîntu-i dulce și mănos.\n\nCînd toți trimeșii Domnului aleargă\nducînd belșugul Viului Cuvînt\ndeschideți-vă inima mai largă\nși strîngeți tot ce-mparte Duhul Sfînt.\n\nA voastră minte faceți-o cămară\nca-n ea să strîngeți sfinte fărmituri\nde gînduri și-amintiri ca pe-o comoară\ndin bogăția Sfintelor Scripturi.\n\nStrîngeți fărîmiturile divine\ncăci locul unde sînteți e pustiu\nși nu știți cît belșugul va mai ține\nși nu știți dacă mîine nu-i tîrziu.\n\n... Isuse Doamne, binecuvîntează\npe cei ce ni le-aduc din partea Ta\ncu Duhul Tău Cel Sfînt îi luminează\nmereu mai cald și dulce a ni-l da.\n\nIar cei ce-aud îi fă să-l prețuiască,\nca-mpărtășiți din Pîine și din Vin\nmai credincioși și vrednici să-Ți slujească\nspre slava Ta Isus Iubit. Amin.\n"
}