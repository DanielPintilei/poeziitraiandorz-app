{
"t" : "Pentru un pas greșit",
"d" : "",
"s" : "Pentru un pas greșit în viață\natît de mulți s-au nimicit\nadesea nici cu mii de drumuri\nnu poți să ștergi un pas greșit\n- de-aceea fiul meu ascultă-mi\nun sfat aflat cu mult amar:\nveghează-ți orice pas al vieții\nsă nu-l plîngi veșnic și-n zadar.\n\nPentru un glas dator căinței\nrămas nespus la vremea lui\nnu-i alt glas să-l înlocuiască\nnici alt drum spre iertare nu-i\n- de-aceea fiul meu ascultă-mi\nacest adevărat cuvînt:\ncăinței tale-adînci îmbracă-i\ncel mai înlăcrimat veșmînt.\n\nPentru un ceas dator iubirii\nrămas odată ne-mplinit\nmulți au avut să plîngă veșnic\nprilejul dus nemaivenit\n- de-aceea fiul meu ascultă-mi\nacest îndemn aflat cu greu:\nfrumos dă tot ce dai iubirii\ncum dai ce dai lui Dumnezeu!\n"
}