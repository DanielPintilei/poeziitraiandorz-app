{
"t" : "Încarcă-ți amintirea",
"d" : "",
"s" : "Încarcă-ți amintirea-n viață\nnumai cu tot ce-i mai curat\natunci tot ce-ți aduni în urmă\nva fi frumos cu-adevărat.\n\nÎncarcă-ți-o cu binefaceri\nîn orice fel și orișicui\natunci mai dulce-ți va fi drumul\ncu cît mai credincios ți-l sui.\n\nÎncarcă-ți-o cu bunătatea\nîngăduinței pentru toți\natunci vei umple orice suflet\ncu cîtă bucurie poți.\n\nÎncarcă-ți-o cu duioșia\nalinului spre orice plîns\natunci numai în cer vedea-vei\ncîți fii și frați și soți ți-ai strîns.\n\nÎncarcă-ți-o cu împăcarea\nși cu iertarea spre vrăjmași\natunci Hristos te-nvrednicește\nde cei mai fericiți urmași.\n\nAtunci, la Pragul Veșniciei\ntrecînd spre Raiul Luminos\na tale amintiri frumoase\nle va privi cu drag Hristos!\n"
}