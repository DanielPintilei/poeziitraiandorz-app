{
"t" : "Cînd presimțiri voioase",
"d" : "",
"s" : "Cînd presimțiri voioase de la Hristos îți vin\ndeschide-le și strînge întregul lor senin\nslăvește-L, mulțumește-I și-așteaptă bucuros\nsă se-mplinească toate spre slava lui Hristos.\n\nCînd presimțiri amare te-nvăluie temut\nte roagă și aleargă sub dulcele Lui scut\nde Dumnezeu te strînge cu tot sufletul tău\nși-acolo stai și-așteaptă să treacă ceasul rău.\n\nDar și în bucurie și-n teamă nu uita,\nnu-ți pierde nici nădejdea, nici rugăciunea ta\nci-n toate totdeauna statornic fii mereu\nte strînge și te roagă și crește-n Dumnezeu.\n\nCu Dumnezeu, necazul ți-e scurt și ți-e ușor\niar bucuria-i dulce cu nesecat izvor\nfurtuna se sfîrșește mereu în blînd senin\nși rodul bun din toate îl strîngi cu brațul plin.\n\nTe-ncrede deci în Domnul în orice stare ești\nprin tot ce-o să te-aștepte și-n tot ce-ai să-ntîlnești\ndeasupra tuturora e Dumnezeul tău\nși-n tot ce El îți face nimica nu-i spre rău.\n"
}