{
"t" : "Pe unde-am mers",
"d" : "",
"s" : "Pe unde-am mers Isuse alături amîndoi\ns-a prefăcut pietrișul ca pajiștile moi\nși toți cîți vin în urmă pot merge-acum cîntînd\npicioarele rănite se vindecă trecînd...\n\nUnde-am căzut cu-o cruce, e-un cîntec sau izvor\nsă vindece-o iubire, să stîmpere un dor\nși cîți ajung acolo ar sta uitați mereu\ncîntînd spre frumusețe, plîngînd spre Dumnezeu.\n\nPe gratiile noastre de lacrimi și de dor\nse împletește viță cu rodul sfințitor\nunde-au muncit genunchii bătătoriți amar\nmulțimilor se-mparte acum ceresc grînar.\n\nPe dîrele lăsate de-al sîngelui șiroi\nau răsărit luceferi și oști cu steaguri noi\nși unde-a fost Golgota cu Jertfa cea mai grea\nse nalță azi altarul de flacără și nea.\n\n... O, cît vei fi cu mine Isuse orișicînd\ndin temnițe-au să crească minunile cîntînd\nmormintele-au să-nvie nemuritori eroi\nIsus, - să mergem veșnic alături amîndoi!\n"
}