{
"t" : "Caută bine Adevărul",
"d" : "",
"s" : "Caută bine Adevărul în viață cui ți-l spune\nnu pe vorbele lui multe ci pe faptele lui bune\ndacă viața lui e falsă, dacă roadele-s urîte\npot fi frunzele oricare, pot fi vorbele oricîte.\n\nDacă mergi curat, nu-ți pese de noroiul de pe cale\nel nu poate să se-atingă nici de poala hainei tale\ndacă stai drept, să nu-ți pese că stă umbra ta sucită\nvorba rea nu-ți poate frînge viața ta neprihănită.\n\nCînd spui numai adevărul poate tot bîrfi minciuna\ncinstea ta tot va învinge pîn-la urmă totdeauna\ncînd faci numai ce e bine, - de nimic nu-ți fie frică\nbinele, din orice groapă, vine-o zi cînd te ridică.\n\nDacă ai dreptate, rabdă orice silă și-apăsare\nvine-o vreme cînd dreptatea cum e soarele-ți răsare\ncă vei fi-n pămînt atuncea, ori vei fi pe el - tot una\nDumnezeu și Adevărul îți înveșnicesc cununa!\n"
}