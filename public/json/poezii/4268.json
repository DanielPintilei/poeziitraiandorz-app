{
"t" : "Vine Cineva adesea",
"d" : "",
"s" : "Vine Cineva adesea pe la via ta\nsă se uite și să vadă ce rod are-n ea\ndacă pînă azi la tine n-a fost rod frumos\nlasă azi să-ți are via plugul lui Hristos.\n\nVine Cineva adesea pe la ușa ta\nspre-a vedea cum se deschide mîna ta spre-a da\ndacă pînă azi săracul l-ai primit spinos\nlasă azi să-ți intre-n suflet mila lui Hristos.\n\nVine Cineva adesea la Scriptura ta\nca s-o-ntrebe și să vadă cît citești tu-n ea\ndacă pînă azi cititul ți-a fost îndoios\nia de azi și-ascultă zilnic Cartea lui Hristos.\n\nVine Cineva adesea-n cămăruța ta\nca să vadă rugăciunea cum ți-o faci tu-n ea\ndacă pînă azi ți-ai dus-o slab și somnoros\ncheamă-L azi să ți-o aprindă Duhul lui Hristos.\n\nVine Cineva adesea pe la munca ta\nca să-ți vadă conștiința care-o pui tu-n ea\ndacă pînă azi aceasta n-ai făcut voios\nfă-ți-o de-astăzi înainte cum ți-o vrea Hristos.\n\nOare nu-L simți tu pe-Acela care-n viața ta\ncaută nașterea cea nouă - dac-o ai în ea\n- dacă pînă azi în toate plîng numai uitări\nia de astăzi hotărîrea unei mari schimbări!\n"
}