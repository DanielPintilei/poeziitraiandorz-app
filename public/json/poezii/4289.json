{
"t" : "Prin liniștea albă",
"d" : "",
"s" : "Prin liniștea albă ca de nea-nsorită\nlaudă pe Domnul - inimă smerită\nEl dă curăția care strălucește\nce prin ger și flăcări rabdă și răzbește.\n\nPrin tăcerea neagră a singurătății\nlaudă pe Domnul, - fiu al Bunătății\ncăci tot El e-Acela care te veghează\nși prin orice noapte îți trimite-o rază.\n\nPrin lumina dulce a cărării bune\nlaudă pe Domnul, - grai de rugăciune\ncăci El umple lumea frumuseții tale\nblînd cu revărsarea bunătății Sale.\n\nPrin suirea aspră a Golgotei Sfinte\nlaudă pe Domnul - lacrimă fierbinte\ncăci nu este-n lume stare mai divină\ndecît cînd pe cruce sui pentru Lumină.\n\nVine-odată clipa mare ce te-nvață\nlauda de Domnul - prin a jertfei ceață\nși-apoi drumul slavei cu nălțări preasfinte\nlarg ți se deschide veșnic înainte.\n"
}