{
"t" : "Copil iubit",
"d" : "",
"s" : "Copil iubit cu ochi senini\nTu vii din nou printre străini\nîn peșteră pe paie reci\nTu iarăși capul Ți-l apleci.\n\n- Dar astăzi magii nu mai vin\nși nici păstori să-Ți cînte lin,\nCopil iubit cu ochi senini\nTu vii străin printre străini...\n\nCopil iubit cu Chipul blînd\nTe naști și azi ca oarecînd\nde mii de ani în chip sărman\nTu vii în lume an de an.\n\nȘi știi că cei ce-Ți cîntă az’\nscuipa-vor mîine-al Tău obraz\nși totuși Tu Copil preablînd\ncobori ca anii, rînd pe rînd.\n\nDemult cu suflet plin de dor\nTe-ai coborît de mila lor -\nîn ieslea rece-ai fost culcat,\nși nimeni nu s-a-nduioșat,\nl-ai Tăi Isuse ai venit,\nei, neștiind, Te-au răstignit.\nIar Tu cu suflet plin de dor\niertînd, cereai iertarea lor.\n\nCopil iubit, Ceresc Hoinar\nazi bați la uși închise iar.\nO, Te-am văzut Copil iubit\ndin mii de praguri izgonit,\nla mii de uși ai așteptat\ndar în zadar! - Erai uitat.\nAzi tot mai mulți Te-aruncă-afar\nCeresc și Sfînt și Drag Hoinar!\n\nȘi totuși, iar, sub Chip sărman\ncobori la oameni an de an\ncu bine răul să-l plătești\nsă chemi, să ierți și să iubești\nsă-mparți avutul Tău Divin\nacelor ce la Tine vin,\nmurind pe Cruce între hoți\ns-arați cît îi iubești, pe toți!\n\nCopil, Ceresc și Sfînt Copil\nascuns sub chipul cel umil\nTu bați la toți, dar toți se-nchid\nmai reci ca piatra lor din zid...\n- O, mîine și ei ușa Ta\npe veci închisă-o vor afla.\nAzi plîngi Tu starea-n care zac\ndar mîine ei vor plînge-n veac.\n"
}