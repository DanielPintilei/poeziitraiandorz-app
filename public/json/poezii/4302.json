{
"t" : "Glas de-arhanghel",
"d" : "",
"s" : "Glas de-arhanghel în curînd\nrăsuna-va-nspăimîntînd\nceruri și pămînt și zări\npe nălțimi și depărtări\n- vai și lacrimi și sudori\nse vor ridica spre nori\nse vor despica gemînd\nmunții din adînc arzînd\nși se vor trezi-ngroziți\nmorții cei nemîntuiți.\n\nNu se vor vedea atunci\ndecît țipete și munci\nși-n tot largu-nspăimîntat\nnici un chip apropiat\nci-n tot împrejurul plin\nva fi groază și suspin\nnumai vuiet de furtuni\nși-alergare de nebuni\ndintr-un loc spre altul loc\npe sub ploi de plumb și foc.\n\nDar ai Domnului Isus\nvor fi-atunci cu toții Sus\nizbăviți de-acest amar\nlîngă Tronul lui de har\n- fericit ai fi și tu\ndacă n-ai mai zice nu\nci-ai veni plîngînd cu greu\nsă te ierte Dumnezeu\n- atunci n-ai s-auzi curînd\nglas de-arhanghel spăimîntînd!\n"
}