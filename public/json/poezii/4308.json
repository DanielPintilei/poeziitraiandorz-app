{
"t" : "Iubirea mea Isuse mai suie",
"d" : "",
"s" : "Iubirea mea Isuse mai suie blînd spre Tine\npe firul unei raze, pe visul unui nor\nși-n amfora cu miruri a stărilor divine\nȚi-aduce adorarea cu cel mai alb fior.\n\nAș vrea să-Ți nalț din toată ființa mea cea nouă\ncu freamăt ca din frunză, cu taină ca din stele\nun dor ce să se-mbrace cu irizări de rouă\nși-un cer ce se răsfrînge pe toată fața mea.\n\nȘi-aș vrea să-Ți duc din toate pădurile o șoaptă\ndin ape de tăcere, din munți de curcubeu\nși toate să le suie pe calea cea mai dreaptă\niubirea care intră, - ea doar - la Dumnezeu.\n\nIubirea mă-nsoțește cînd celelalte toate\nrămîn tot mai în urmă cu aripile moi\ncu ea mai vin la Tine, - ea singură mai poate\n- sărută-ne de-odată Isuse pe-amîndoi...\n"
}