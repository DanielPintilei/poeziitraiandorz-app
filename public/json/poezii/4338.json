{
"t" : "Pînă mai știi cărarea",
"d" : "",
"s" : "Pînă mai știi cărarea întoarcerii napoi\nîntoarce și-o sărută cu-al lacrimii șuvoi\ncăci mîine ori cărarea ori ochii nu mai sînt\nși sufletu-ți vei duce zdrobit pînă-n mormînt.\n\nPînă mai ai un tată și-o mamă lîng-un prag\nîntoarce-le sărutul înlăcrimat și drag\ncăci mîine ori sărutul ori pragul e pustiu\nși sufletu-ți vei duce zdrobit pînă-n sicriu.\n\nPînă mai ai pe frații ce-așteaptă-ndurerați\nîntoarce - și-așteptării un duh smerit să-arați\ncăci mîine ori nu-s frații ori nu mai ai mijloc\nși sufletu-ți vei duce zdrobit și-amar în foc.\n\nPînă mai ai pe cine să-ntrebi și să urmezi\nîntoarce și urmează-l în tot ce-auzi și vezi\ncăci mîine o să-l nalțe al îngerilor șir\nși sufletu-ți vei duce zdrobit în cimitir.\n\nPînă mai ai o clipă de har la Dumnezeu\nîntoarce spre iertarea păcatului tău greu\ncăci mîine poate, singur din ușă-I ai să pleci\nși sufletu-ți vei duce zdrobit pe veci de veci!\n"
}