{
"t" : "Cînd mintea e prea rece",
"d" : "",
"s" : "Cînd mintea e prea rece iar inima prea caldă\nviața este-o luptă a omului cu sine\ncăci prea ades și-n gheață și-n flacără se scaldă\nși n-are niciodată încrederea că-i bine.\n\nÎn minte-i Adevărul, în inimă-i Iubirea\niar Adevăru-i rece și Dragostea-i fierbinte\nîn minte-i Judecata, în inimă-i simțirea\n- cînd una-i prea în urmă, e alta prea nainte.\n\nFrumos e Adevărul cînd Dragostea-l ajută\ncurată e Iubirea cînd Adevăru-o-ndrumă\nși dreaptă-i Judecata de ambele făcută\ncînd Mila este fiică și-nțelepciunea mumă.\n\nNici minte fără suflet, nici suflet fără minte\nnici numai judecată, dar nici numai iubire\ncăci numai amîndouă duc viața înainte\npăstrînd un echilibru în faptă și-n gîndire.\n\n... O Doamne, dă-mi întruna o dragoste-nțeleaptă\nși-o-nțelepciune dragă - în orișice umblare\ncînd fapta e-n simțire și e simțirea-n faptă\natunci e pace-n cuget și har în cumpătare!\n"
}