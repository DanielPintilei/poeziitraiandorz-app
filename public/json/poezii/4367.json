{
"t" : "M-aștepți să vin...",
"d" : "",
"s" : "M-aștepți să vin Isuse, - cu lucrul isprăvit\ndar nu-i Isuse gata, - prea mult am zăbovit\nam fost ades prea leneș și-am amînat mereu\niar azi, la ceasul serii, nu-i gata lucrul meu.\n\nCînd m-ai trimis odată în via Ta Isus\nmi-ai rînduit și lucrul - și timpul mi l-ai spus\nmi-ai scris și cîte zile în lume am de stat\nși cîte fapte bune în ele-am de lucrat.\n\n... Ce bine-ar fi fost dacă aș fi umblat mai treaz\nși-aș fi lucrat mai harnic pîn-la al vieții-amiaz’\nși dacă înspre seară eram mai grijuliu\n- dar iată, nu sînt gata - și-acum e-așa tîrziu.\n\nMai am atîtea-n vie Isuse, de lucrat\nși vremea mea-i ca dusă, că ziua s-a-nserat\nm-aștepți să merg Acasă, - dar Doamne cum să vin\nde-o cale-atît de lungă cu-un rod așa puțin?\n\nMai lasă-mi Doamne încă puțină zi, să pot\nsă-mi isprăvesc cu bine în vie lucrul tot\nsă-mi las în loc urmașul, unealta să-mi preia\nși-atuncea, dintr-o dată, sfîrșește-mi ziua mea!\n"
}