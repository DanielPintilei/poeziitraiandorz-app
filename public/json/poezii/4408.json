{
"t" : "Cu dorul Tău Isuse",
"d" : "",
"s" : "Cu dorul Tău Isuse am pribegit prin lume\ncăutîndu-Ți pretutindeni un Chip ce n-avea nume\nun dor ce n-avea formă și-un drum ce n-avea semne\nși n-aveam ca iubirea pe nimeni să mă-ndemne.\n\nO, cine-aprinde-un soare ce mare bine face\ncînd sufletul din beznă nu știe-a se desface\nși-o-ntindere de mînă cînd zaci fără putere\ne cît o izbăvire, e cît o înviere.\n\nCe unică-i minunea cînd Dumnezeu coboară\npîn-a atinge viața întinsă ca să-L ceară\ncînd sufletul se umple de-această Nemăsură\nîl nalță-al Slavei zvîcnet și-a harului arsură.\n\n... Coboară-ni-Te Doamne spre duhul ce se-ntinde\nsau nalță-ne-nspre Tine să ne putem cuprinde\ncăci numai cînd ne-atingem de Tine, ne vibrează\no lacrimă-n cîntare și-n inime o rază.\n\nCu dorul Tău Isuse merg tot pribeag prin lume\ndar azi ești pentru mine un Chip ce are-un Nume\nun Dor ce are-o Formă și-un Drum ce are Semne\ncăci am lîngă Iubire o Taină să mă-ndemne.\n"
}