{
"t" : "Încarcă-ți tinerețea",
"d" : "",
"s" : "Încarcă-ți tinerețea cu tot ce e frumos\niar frumusețea toată e numai în Hristos\ntot ce-i frumos și-n suflet și-n trup de orice fel\ndin Dragoste izvoară, iar Dragostea e El.\n\nDin El e Poezia cu zbor de heruvim\nce inima ne-o arde ca soarele sublim\ndin El e Armonia cîntărilor din Rai\ncînd cînți numai cu lacrimi că nu mai poți cu grai.\n\nDin El e-nflăcărarea Divinului Avînt\nce apără-Adevărul cu cel mai nalt cuvînt\nși-și dă pentru iubire în felul cel măreț\ntot sîngele și jertfa de cel mai mare preț.\n\nHristos e Țelul Ultim și Vîrful Cel mai Nalt\nla Sfînta Lui aflare se-ajunge dintr-un salt\ndar marea-I realizare e-o luptă pas cu pas\nși-o spune numai moartea din al Izbînzii Ceas.\n\nÎncarcă-ți tinerețea cu ceru-acestor sori\nmai strălucit ca toate de mii și mii de ori\nHristos e Fericirea\nFrumsețea Lui e Țel\nși Dragostea-I Izvorul\niar Dragostea e El...\n"
}