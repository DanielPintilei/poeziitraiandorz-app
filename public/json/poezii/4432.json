{
"t" : "E vremea Postului",
"d" : "",
"s" : "E vremea Postului din nou și Paștile-s aproape\nIsuse sufletu-mi uscat se-apleacă să s-adape\ndin al Cuvîntului Izvor, din harul Crucii Tale\nsă-și poată Golgota sui, mai întărit pe cale.\n\nAjută-mi Doamne să postesc cu-ntreaga mea ființă\ncu duh ascuns și înfrînat și plin de umilință\nnimic fățarnic neavînd, ca nu cumva odată\nsă mă găsească vinovat Divina Judecată.\n\nAjută-mă să pot ierta cu inima deplină\npe orișicine-ar fi făcut în contra mea vreo vină\nașa cum eu mă rog să-mi ierți întregile-mi păcate\najută-mă să iert și eu la orice semen toate.\n\nAjută-mi binele ce-l fac cît mai ascuns să-mi fie\nnici o-ntristare să n-aduc ci numai bucurie\nfă-mi darnic sufletul deplin căci și acum - și Mîne\nTu nu-mi socoți după cît dau - ci după cît rămîne.\n\nAjută-mi să nu strîng comori ce furul le răpește\nci aurul cel nevăzut ce-n ceruri strălucește\n- așa să-mi fie postul meu ca-n Ziua Învierii\nsă fiu iertat și-nvrednicit de Slava Înfierii!\n"
}