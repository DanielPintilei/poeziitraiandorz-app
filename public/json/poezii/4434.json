{
"t" : "Ochiul e luminătorul",
"d" : "",
"s" : "Ochiul e luminătorul trupului cu-adevărat\nfericit e trupul care are ochiul lui curat\ncăci cînd ochiul cel din frunte e curat și sănătos\nplin de viață și lumină e tot trupul în Hristos.\n\nDar cînd ochiul ce conduce este rău și vinovat\nce s-aștepți la celelalte, - ce mai poate fi curat\ndacă el, cel pus în frunte, vede strîmb și merge rău\ncum să meargă cel din urmă, cum să fie trupul său?\n\nDoamne, dă-Ți lumina sfîntă ochilor pe care-i pui\nsă îndrume drept pe alții în Hristos și-n Trupul Lui\ncurățește-i de-orice vină, fă-i să vadă sănătos\nca să-ndrume-n curăție Trupul Sfînt al lui Hristos.\n\nIar cînd vreun păcat ajunge să-i întunece-n vreun fel\ndă-le lacrimi să se spele pînă vor scăpa de el\ncînd nici lacrima nu-i spală, du-i în noaptea de dureri\nsă se curețe acolo pentru-a fi cum Tu le ceri.\n\nCînd nici plînsul nici cuptorul nu-l pot face sănătos\nscoate ochiul rău și-aruncă-l din Lucrarea lui Hristos\ncă decît a fi tot trupul în Gheenă aruncat\ne mai bine să se piardă numai ochiul necurat.\n"
}