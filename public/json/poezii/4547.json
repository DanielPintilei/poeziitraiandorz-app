{
"t" : "Surorilor iubite",
"d" : "",
"s" : "Surorilor iubite\nde Domnul rînduite\nla sfînta Lui Lucrare\ndorim de-această dată\ncu-o inimă curată\nsă facem o urare:\n\nDragi mame și bunice,\nsoții, surori și fiice,\nnoi cei ce vă iubim\nlumina cea divină\ndin Cer spre voi să vină\ndin suflet v-o dorim!\n\nHristos să vă sfințească\nîn slujba Lui cerească\noriunde El v-a pus\nși-n tot ce faceți toate\nfiți binecuvîntate\nde harul lui Isus.\n\nPe sfînta voastră cale\na-dragostei petale\nnoi astăzi presărăm\nși-n Numele Cel Dulce\nal Celui de pe Cruce\nvă binecuvîntăm.\n\nȘi-acum, de-acele sfinte\nfemei, de mai nainte,\ndorim să vă-amintiți\nca-n orice vremuri grele\nși voi, așa ca ele,\npe Domnul să-L slujiți.\n\nHristos să vă ajute\npe căile-I plăcute\ndin suflet să-L urmați\nși toate, țineți minte,\ndin pildele lor sfinte\n- lumină să luați!\n\n1 - Eva, - numele-i înseamnă Viață - mama celor vii\nde la ea-nvățăm chemarea unei mame și soții\ndar și teama de ispită și ferirea de păcat\n- căci putem da și viață, - dar și chin întunecat.\n\n2 - Sara, - soața credincioasă a lui Avraam cel drept\nne învață ascultarea unui suflet înțelept\nși credința neclintită în ce spune Dumnezeu\ncă naintea Lui, nimica nu-i prea mult și nici prea greu.\n\n3 - Și Rebeca, - fata bună, harnică și devotată\ncare-a ascultat chemarea Domnului de-ntîiași dată\nne învață devotarea pentru slujba mîntuirii\ndar și grija să nu facem vreun păcat contrar iubirii.\n\n4 - Lea și Rahela, - două, și soții dar și surori\nne arată cît de-ascunsă-i taina vieții uneori\ncelei preaiubite, Domnul îi dă temeri și dureri\niar acelei neiubite îi dă alte mîngîieri.\n\n5 - Iochebed, - mama lui Moise ce-a știut să crească-un fiu\nspre-a fi robul și profetul Dumnezeului Cel Viu\nne arată cîtă grijă și credință să avem\nsă ne creștem fiul vrednic pentru Scopul Cel Suprem.\n\n6 - Maria, - sora lui Moise, prorocița cîntăreață\ndouă griji la fel de sfinte, să avem mereu, - ne-nvață\ncea dintîi: - slujirea sfîntă lîngă frații-cei-de-seamă\ncea de-a doua, - de mîndrie și bîrfire s-avem teamă.\n\n7 - Și Debora, - cîntăreața și profeta cea vitează\nne arată, - și-o femeie, pentru Domnul ce-nsemnează\ncînd nici un bărbat nu este steagul Domnului să-l țină\nce frumos e folosită ea în slujba Lui divină.\n\n8 - Iar fiica lui Iefta, - care-a primit a fi jertfită\nea, - ca tatăl ei să-și țină juruința împlinită\nne arată să nu facem juruințe prea grăbite\niar cînd facem, să le ținem cît de scump ne-ar fi plătite.\n\n9 - Și Naomi, - soacra bună și femeia credincioasă\nne arată că oriunde am pleca-n străini de-acasă\ndragostea de țara noastră, inima de mamă bună\nsă le-avem întotdeauna scumpa numelui cunună.\n\n10 - Rut, - frumoasa noră bună, harnică și devotată\nne arată cît de tare-i dragostea adevărată\ncum ea trece peste toate suferind nedespărțită\nși la urmă cît de dulce e de Domnul răsplătită.\n\n11 - Ana, - mama care-n lacrimi se ruga cerînd copil\nne e pildă de-nchinare, Domnului predîndu-și-l\n- cînd ni se-mplinește gîndul pentru care ne-am rugat\nDomnului s-aducem jertfă tot ce harul Lui ne-a dat.\n\n12 - Și Abigail, - soția unui om fără-de-minte\npildă e că-nțelepciunea vede totul dinainte\n- darnice și pricepute să fim și noi la-ncercare\nastfel ocolim pierzarea și-avem binecuvîntare.\n\n13 - Și Împărăteasa Sebei, - ne e pildă ce-nțelepte\ncă-l căutăm pe un om mare, și cuvintele lui drepte\ncăci un înțelept e-n lume mult mai mult decît un rege\nrege poate fi oricine, - dar un înțelept, s-alege.\n\n14 - Văduva cea din Sarepta, din Sidon, - e-o mărturie\ncă a noastre fapte bune toate Domnul ni le știe\n- dacă ospătăm pe-oricine ne trimite Domnu-n casă,\npoate vreun profet e unul, - și-atunci plata ni-e frumoasă.\n\n15 - Sunamita, - ni-e o pildă că femeia cea avută\npoate face mare bine cînd pe-ai Domnului i-ajută\n- avuțiile din lume duc pe multe la rușine\ndar pentru-o femeie bună sînt prilej de-a face bine.\n\n16 - Iar Estera, - credincioasă chiar și-n locul cel mai sus\nni-e pildă ca oriunde noi s-avem un duh supus\ncăci smerenia-nțeleaptă și sinceritatea sînt\ncele mai de preț podoabe pentru Dumnezeul Sfînt.\n\nToate-aceste pilde sfinte\nscrise-n Vechiul Testament\nDomnul ni le-aduce-aminte\nîn acest ales moment.\n\nSă ne-nvețe ce chemare\nsfîntă de la El avem\nca-mplinind-o cu-ascultare\na Lui slavă s-o vedem.\n\nSă privim cu rugăciune\npilda lor și s-o urmăm\ninimile noastre bune\nfericite să-I predăm.\n\nFiii să ni-i creștem bine\nsoții să-i iubim mereu,\nfaptele de milă pline\nsă-I jertfim lui Dumnezeu.\n\nCa să-nfrumsețăm viața\ncelor care ne iubesc\ndupă voia și povața\ndin Cuvîntul Său Ceresc.\n\nCăci doar cînd viața toată\nDomnului urmăm frumos,\nvom avea și noi răsplată\nRaiul dulce cu Hristos.\n\nÎn timpu-acestui foarte\nsărbătoresc moment\nsă mergem mai departe\nîn Noul Testament\nși să privim mai bine\nce sfinte pilde-avem\nde Duhul Sfînt, mai pline,\n- ca ele să ne vrem.\n\n... O, Duhule Preasfinte\najută-ne mereu\nca-n inimă și-n minte\ns-avem pe Dumnezeu.\nÎn dragoste și teamă\nsfințește-a noastre vieți\nmereu să ținem seamă\nde tot ce Tu ne-nveți.\n\nDin griji și din ispite\nne scapă, cînd sîntem,\nprivirile-ațintite\nspre ceruri să le-avem.\nCa sufletele sfinte\nde care Tu ne-ai spus,\n- să le iubim fierbinte\nPreabun și Scump Isus.\n\n1 - Maria, - Maica Strălucită a Fiului lui Dumnezeu\nni-e cea dintîi mai naltă pildă, în toate stările mereu\nși-n curăție și-n răbdare și-n dragoste și-n trai sfințit\n- ea de Hristos nedespărțită, Hristos de ea nedespărțit.\n\n2 - Elisabeta, - a fost mama profetului Botezător\ntrimes a pregătit Venirea Divinului Mîntuitor\nni-e pildă de credință tare, statornică pîn-la sfîrșit\ns-avem și noi așa credință și-orice dorim va fi-mplinit.\n\n3 - Iar Ana prorocița, - fiica acelui om drept Fanuel\nce Domnului slujea în templu și-L aștepta mereu pe El\nne-arată că și noi asemeni, slujind, pe Domnul, s-așteptăm\nși-atunci cînd are El să vină și noi vom fi să-L lăudăm.\n\n4 - Samariteanca, - sora care pe Domnul L-a mărturisit\nspunînd la-ntreaga ei cetate de mîntuirea ce-a găsit\nne-nvață ne-ncetat pe Domnul și noi să-L preamărim ca ea\nmărturisindu-L cu-ndrăzneală la toți cei care-i vom vedea.\n\n5 - Cananeanca, - mama plină de o credință răbdătoare\nni-e pildă și de rugăciune și dragoste stăruitoare\n- și noi ca ea, strigînd pe Domnul și de departe și de-aproape\nsă nu-L lăsăm pîn-o să vină pe-a noastre fiice să le scape.\n\n6 - Iar Femeia Vindecată, - de-a ei boală tăinuită\nce de-atîția ani căutase fără-a fi tămăduită\npînă s-a atins de Domnul, - ni-e o sfîntă-adeverire\ncînd așa te-atingi de Domnul, afli-n El tămăduire.\n\n7 - Marta, - sora cunoscută, harnică și primitoare\na fost gata pentru Domnul la slujire și lucrare\ndar s-asculte n-a fost gata, n-a-nțeles să lase toate\n- cînd se predică Cuvîntul toate trebuiesc lăsate!\n\n8 - Dar Maria, - sora bună, iubitoare și tăcută\ndîndu-I Domnului smerită ascultarea cea plăcută\nne învață ascultarea cea mai caldă și mai dulce\nc-avem vreme și de muncă, după ce Hristos Se duce.\n\n9 - Și Maria cea cu mirul scump pe Capul lui Hristos\nne învață pentru Domnul să dăm tot ce-avem frumos\ncăci așa fac totdeauna toate inimile mari\n- soră fă-I și tu asemeni, oricît de modestă pari.\n\n10 - Iar Salome, - mama celor doi fii ai lui Zebedei\ncînd cerea la Domnul slava cea mai naltă pentru ei\nne învață și noi fiii să ni-i ducem la Hristos\nca El să Și-i facă-apostoli cu un nume glorios.\n\n11 - Și Maria Magdalena, - scumpa soră devotată\ndupă ce-a aflat pe Domnul L-a urmat viața toată\nne învață ce-i iubirea care-n veci nu se desparte\nci cu Domnul ea rămîne și pe viață și pe moarte.\n\n12 - Păcătoasa, ce cu lacrimi spăla Sfintele Picioare\nși ștergîndu-le cu părul capului aflînd iertare\nne învață ce adîncă să ne fie pocăința\niar apoi ce-ndatorată s-arătăm recunoștința.\n\n13 - Văduva săracă-n templu, dînd cei doi bănuți, ne-arată\ncă Hristos cunoaște toată inima de orice dată,\nnu cît dă, ci cît rămîne vede Domnul la oricine\nei nimic nu-i rămăsese, - dar tu cît ții pentru tine?\n\n14 - Iar acele neștiute surori scumpe, care toate\nL-au urmat plîngînd pe Domnul Calea Crucii-ndurerate\nștergînd Fața-I de Sudoare și de Sînge, - ne arată\ncă iubirea la durere, e iubire-adevărată.\n\n15 - Sfintele Mironosițe, mergînd dis-de-dimineață\nau văzut la Înviere îngeri și pe Domnu-n față\n- și noi de-L căutăm pe Domnul cu credință și iubire\nvom ajunge Învierea și slăvita-i strălucire.\n\n16 - Lidia, - femeia bună și de Domnul temătoare\ncînd a auzit Cuvîntul I-a dat grabnic ascultare\n- ne învață ce preț mare este să asculți îndată\nși să-ai casa ta deschisă, primitoare și curată.\n\n17 - Iar Tabita, - sora scumpă, darnică și milostivă\nne învață că și mila cu iubirea-i deopotrivă\ncăci credința fără fapte este moartă și pustie\nnumai cea cu fapte bune este o credință vie.\n\n18 - Și Priscila, lui Acvila, - ne arată ce soție\ntrebuie o credincioasă să se-arate și să fie\nea a fost și-n închisoare și în muncă devotată\nsoțului și misiunii ce de Domnul i-a fost dată.\n\n19 - Fivi, - sora noastră dulce ni-e o pildă de iubire\nîndrăzneață și frumoasă cere-a Domnului slujire\nea știa să facă bine unde mai lipsea să facă\nși cui mai era nevoie, - apoi a știut să tacă.\n\n20 - Iar Persida preaiubită, - sora mult ostenitoare\nne învață, pentru Domnul, să dăm cît putem fi-n stare\nosteneala pentru Domnul nici la noi să nu încete\ncît mai sînt în lumea asta foame și dureri și sete.\n\n21 - Lois și Eunice, - mama și bunica credincioasă\nce la fiul lor în Domnul i-au dat creșterea frumoasă\nne arată cum să creștem și noi fiii și nepoții\nca să fie niște tineri predați Domnului cu toții...\n\nToate-aceste pilde, spuse de Scriptură\nsă le-urmăm cu-ntreaga inimii căldură.\n\nCăci ele-au fost scrise să vedem noi toate\ncă a face bine fiecare poate.\n\nCă nu-i nici o vreme și nu-i nici o stare\ncînd vrea, să nu poată face fiecare.\n\nNumai s-ai credință și să ai iubire\npentru binefaceri și pentru slujire.\n\nIar Domnul ne spune că nu cel ce zice\nci acel ce face, va fi-n Cer ferice.\n\nDomnul să ne-ajute pe-a Lui cale bună\nîmplinindu-I Voia, să primim cunună!\n"
}