{
"t" : "La Țărmul Întîlnirii",
"d" : "",
"s" : "La Țărmul Întîlnirii dorim s-ajungem blînd\ncu cea din urmă lună în soare apunînd\ncu Zorii Primei Zile a Vecilor, ieșind\nși nou Ierusalimul în zare strălucind.\n\nDeasupra Curcubeul cu sute de culori\ns-anunțe Începutul Eternei Sărbători\nși-n zboruri fericite al îngerilor roi\ncîntări și flori să lase să ningă peste noi.\n\nMiresme-mbătătoare pe unduiri de Vînt\ns-adie tot mai scumpe spre noi din Duhul Sfînt\niar Țărmul Drag să fie cu dragii noștri plin\nprivind spre noi să strige: o iată-i, iată-i, vin!...\n\n... În urmă e Trecutul pe veci de veci uitat\nnainte-i Viitorul în slavă-nveșmîntat\ndeasupra și pe larguri și dedesubt de tot\nun cîntec și-o iubire prin care treci înot.\n\nAproape, mai aproape, prin lacrimi, fericiți\ncu drag ni-i recunoaștem pe cei prea mult-doriți\ncu mîinile întinse plîngînd și ei și noi\nne împreună veșnic al dragostei șuvoi...\n\nDin tot și de prin toate, - Isus Iubitul Drag\nne-așteaptă pretutindeni în fiecare prag\nne-mbrățișează dulce și ne sărută lin\nși cîntecul e numai al Dragostei suspin!\n"
}