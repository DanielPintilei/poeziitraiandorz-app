{
"t" : "Cuvînt înainte",
"d" : "",
"s" : "Chiar și pruncii pot pricepe marile-adevăruri cînd\neste cine să le-arate simplu, iubitor și blînd\ndar cînd sînt și ilustrate minunat cum sînt aici\nele-aduc lumina sfîntă pentru ochișorii mici.\n\nNici o altă cale-n lume n-a schimbat atîtea vieți\nca și Biblia, Cuvîntul Veșnicelor frumuseți\nea-i izvorul de lumină și de binecuvîntări\ncînd copilul o urmează de la primele-i cărări.\n\nDacă-i este-nfățișată limpede și-adevărat\ncopilașul o-nțelege căci e duhul lui curat\niar cînd el și-ntemeiază viața lui pe Stînca ei\nel va sta mereu puternic, neclintit și-n anii grei.\n\nNici nu bănuiți ce bine-i din pruncie să-l înveți\npe om, Biblia, Cuvîntul Sfintei și Eternei Vieți\ncăci o bună-nvățătură întregind un trai frumos\neste raiul într-o casă unde-I cunoscut Hristos.\n\nCopilași din prima vîrstă înțeleg Cuvîntul Sfînt\ncînd cu dragoste și grijă li se spune-acest Cuvînt\ncăci li-e mintea ne-ntinată și li-e cugetul curat\niar acestea-ntotdeauna Dumnezeu le-a luminat.\n\n... Doamne Dumnezeul nostru ce iubești pe copilași\nluminează-le Cuvîntul Tău de la întîii pași\nși zidește-le credința pe-a Ta Stîncă de ne-nfrînt\nca să nu-i mai poată smulge nici-un val și nici-un vînt.\n\nFă-i ca-ncrederea lor toată încă de la început\nsă și-o pună-n Tine Doamne Dumnezeul Nevăzut\nși născuți din nou prin Jertfa Domnului Isus Hristos\nde pe-acest pămînt s-aducă pentru cer un rod frumos!\n"
}