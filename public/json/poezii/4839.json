{
"t" : "Să mă primească iarăși",
"d" : "",
"s" : "Să mă primească iarăși iubirea mea zdrobită\ncu dulcea sărutare pe care i-o știam\nn-ar fi pe lumea asta o zi mai strălucită\nși nici un har mai mare n-aș mai dori să am.\n\nSă mă privească Domnul cu-ncrederea deplină\ncum mă privea odată cu ochii dragi și moi\nn-ar fi pe lumea asta o stare mai divină\nși-o altă fericire s-o mai doresc apoi.\n\n...O, voi acei ce treceți pe lîngă-a mea durere\nnu vă mirați de focul în care mă frămînt\ncă nu-i păcat mai mare să-ți toarne-atîta fiere\nca cel făcut iubirii în ceasul cel mai sfînt.\n\nO, ascultați-mi plînsul voi cei ce veți mai trece\nvreodată prin durerea ce-o-ndur acuma eu\nsă știți, - nu-i ispășire s-o poți mai greu petrece\ndecît pe rugul vinei aprins de Dumnezeu.\n\nSă nu greșiți iubirii nici dac-ați arde-o viață\npăstrați-o mai curată ca lacrima din zori\ncă nu-i ca a iubirii mai strălucită față\ndar nici de-a ei păcate să plîngi de-atîtea ori.\n"
}