{
"t" : "Psalmul 33",
"d" : "",
"s" : "1-Bucurați-vă în Domnul voi toți cei fără de vină\ncăci vă șade bine imnul de mărire și lumină\n2-Lăudați pe Domnu-n harfe\nși-L slăviți din alăute\n3-Să vă sune-n glas și-n coarde\nnoi cîntări necunoscute.\n\n4-Căci Cuvîntul Lui e veșnic Adevăr și Bucurie\nși lucrare-I se-mplinește pururi cu credincioșie\n5-El iubește-n veci dreptatea\nși cinstita judecată\nbunătatea Lui cuprinde\ntot pămîntul, lumea toată.\n\n6-Cerurile-au fost făcute prin Cuvîntul Lui cel tare\nși oștirea lor întreagă prin a gurii Lui suflare\n7-El adună apa mării\nși adîncul ei îl ține\n8-Tot pămîntul să se teamă\ntremurînd să I se-nchine.\n\n9-Căci ce zice El se face, ce grăiește ia ființă\n10-El răstoarnă sfat de neamuri și-a popoarelor știință\n11-Dar al Lui plan ține veșnic\nSfatul Lui din țară-n țară,\n12-Fericit poporul care\nȘi-l alege El comoară.\n\n13-Domnul caută din Nălțimea Cerurilor Lui Senine\n14-din Lăcașul Lui El vede pe toți fiii lumii, bine\n15-El la toți cîți vin pe lume\ninima le-o întocmește\nși-a lor fapte totdeauna\ntoate El le urmărește.\n\n16-Nu mărimea oastei scapă pe-mpărat de nimicire\nnici puternicia nu e la viteaz de izbăvire\n17-calul nu dă biruința\nvlaga lui nu izbutește\n18-Ci spre cîți se-ncred în Domnul\nOchiul Domnului privește.\n\n19-Ca să-i scape de la moarte și să-i țină cu viață\n20-Noi nădăjduim în Domnul și ni-e scutul Sfînta-I Față\n21-Da, a noastre inimi află\nbucurie-n Sfîntu-I Nume\n22-Doamne, fie-Ți îndurarea\npeste noi, ai Tăi, în lume...\n"
}