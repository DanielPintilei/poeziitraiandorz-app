{
"t" : "Psalmul 91",
"d" : "",
"s" : "1-Cel ce stă sub ocrotirea Celui Preaînalt, de Sus\nși se odihnește-n umbra Celui Tare de nespus\n2-Zice pururi despre Domnul: El e Cetățuia mea\nDumnezeul meu în care mă încred și voi scăpa.\n\n3-Da, El te-a scăpat de lațul vînătorului, întins\nși de ciumă-atunci cînd lumea pustiirea-i a cuprins\n4-El te va scuti sub aripi... de-a Lui pene vei fi-ascuns\ncăci a Lui credincioșie e un scut de nepătruns.\n\n5-Nu te teme nici de groaza din a nopții grele vremi\nși nici de săgeata zilei tu nicicînd să nu te temi,\n6-Nici de ciuma-ntunecimii nu te teme, n-ai să cazi,\nnu te teme, nu te teme nici de molima de-amiazi.\n\n7-Mii să cadă lîngă tine, zeci de mii la dreapta ta\nnu te teme căci de tine nu se va apropia\n8-Doar vei sta, și cît privi-vei împrejur cu ochii tăi\nvei vedea nenorocirea și răsplata celor răi.\n\n9-Fiindcă tu zici: Domnul este locul meu de-adăpostit\nși din Cel Preaînalt făcut-ai Turnul tău nebiruit,\n10-De aceea niciodată nenoroc nu vei avea\nde-al tău cort nici o urgie nu se va apropia.\n\n11-Căci la îngerii-I puternici Domnul le va porunci\nși-n a tale căi în toate pururi ei te vor păzi\n12-Ei te vor purta cu grijă pe-a lor sfinte mîini cerești\nca piciorul de vreo piatră nicidecum să nu-ți lovești.\n\n13-Peste leii tari vei trece, pe năpîrci tu vei călca\npuii leilor și șerpii biruiți vor rămînea.\n14-Fiindcă Mă iubește, zice Domnul, îl voi izbăvi\nÎmi cunoaște-al Meu Sfînt Nume, viața i-o voi ocroti.\n\n15-Voi răspunde totdeauna cînd Mă va chema grăbit\nîi voi sta-n ajutorare ca să-l fac nebiruit\n16-Da-i-voi izbăviri și slavă de ani mulți a-l sătura\nși-i voi arăta să vadă veșnic mîntuirea Mea.\n"
}