{
"t" : "Psalmul 119",
"d" : "",
"s" : "Partea 1\n\n1-Ferice-acei fără prihană\nîn calea lor pe-acest pămînt\nși care umblă totdeauna\npe calea Domnului Cel Sfînt.\n\n2-Ferice-aceia care-n viață\nporuncile-I păzesc și-I țin\nși care-L caută pe Domnul\ndin toată inima, deplin.\n\n3-De-acei ce nu fac fărdelege\nci umblă-n sfintele Lui căi\n4-... Tu Doamne-ai dat a Ta poruncă\ns-o țină sfîntă toți ai Tăi.\n\n5-O, de-ar ținti căile mele\nsă-Ți țină-orînduirea Ta\n6-Atunci n-aș mai roși-n rușine\nporuncile cînd Ți-aș vedea.\n\n7-Cu inimă neprihănită\neu Doamne Te voi preamări\ncînd legile dreptății Tale\nvoi învăța și voi păzi.\n\n8-Vreau să-Ți păzesc orînduirea\n- vreau Doamne și doresc să pot -\ndar sînt așa de slab, ajută-mi\nși nu mă părăsi de tot!\n\nPartea 2\n\n9-Cum va ținea un tînăr\ncurată calea sa?\n- dacă după Cuvîntul\nTău Sfînt se va-ndrepta.\n\n10-Te caut mereu o Doamne\ndin inimă Te cat’\nsă nu mă lași din sfînta-Ți\nporuncă să m-abat!\n\n11-Îți strîng cu drag Cuvîntul\nîn inima mea tot\nca a greși-mpotrivă-Ți\nîn veac să nu mai pot.\n\n12-Slăvit să fii Tu Doamne\nmă-nvață legea Ta\n13-Căci hotărîrea-Ți sfîntă\nȚi-o spune gura mea.\n\n14-Cînd țin a Ta povață\nsînt bucuros și cînt\nde parcă am comoara\nîntregului pămînt.\n\n15-Adînc gîndesc la toate\nporuncile ce-ai dat\nși-a Tale legi le-am Doamne\nsub ochii-mi ne-ncetat.\n\n16-Mă desfătez în toate\na Tale-orînduiri\nCuvîntul Tău nu-L uită\na inimii-mi gîndiri.\n\nPartea 3\n\n17-Fă-i bine robului Tău, fă-i\nca să trăiesc, fă-mi bine,\nsă pot păzi Cuvîntul Tău\nși să ascult de Tine.\n\n18-Deschide-mi ochii, legea Ta\nadînc s-o pot pătrunde\n19-Sînt un străin pe-acest pămînt\nporunca-Ți nu-mi ascunde!\n\n20-Întruna, sufletul, de dor\nîn mine se topește\ndupă-ale Tale sfinte legi\nce-atîta le iubește.\n\n21-Tu mustri pe-acei blestemați\nce se despart de Tine\n22-Ridică Doamne-ocara mea\ncăci eu ascult de Tine.\n\n23-Să tot stea cei mari a vorbi\nîn contra-mi cu pornire\nadînc gîndește robul Tău\nl-a Ta orînduire.\n\n24-A Tale-nvățături îmi sînt\nîntreaga desfătare\nși bunii mei sfătuitori\npe buna Ta cărare.\n\nPartea 4\n\n25-Mi-e sufletul lipit de țărînă-n jale\nînviorează-mă precum ai spus\n26-Tu mă asculți cînd spun eu a mea cale\nînvață-mă-ndreptarul Tău de Sus.\n\n27-Fă să-Ți pricep a legilor cărare\nși eu voi cugeta la lucru-Ți sfînt\n28-Îmi plînge sufletul după-ndurare\nridică-mă după-al Tău Cuvînt!\n\n29-Departă-mă de necredincioșie\ndă-mi mila Ta ca legea-Ți s-o urmez\n30-Aleg cărarea-Ți dreaptă pe vecie\nși-a Tale legi sub ochii mei le-așez.\n\n31-Mă țin de calea-nvățăturii Tale\nTu Doamne, rușinat nu mă lăsa\n32-Alerg pe-a voii Tale sfîntă cale\ncăci Tu la larg îmi scoți inima mea.\n\nPartea 5\n\n33-Învață-mă Doamne\ncalea voii Tale\nsă merg pîn-la moarte\npe această cale\npîn-la moarte să pot merge\ndoar pe-această cale.\n\n34-Dă-mi înțelepciune\nsă-Ți țin sfînta lege\nși s-o pot cu toată\ninima-nțelege\ns-o pot ține și cu toată\ninima-nțelege.\n35-Mă povățuiește\npe-a Ta cale-n pace\nși-n a Ta poruncă\nfiindcă-aceasta-mi place\nde cărarea voii Tale\nDoamne, mie-mi place.\n\n36-Inima mi-o pleacă\npururea-n viață\nspre-ale Tale-ndemnuri\nși spre-a Ta povață\nnu înspre cîștiguri Doamne\nci spre-a Ta povață.\n\n37-Spre deșarte lucruri\nochii să nu-mi cază\nci-n cărarea-Ți sfîntă\nTu mă-nviorează\nîn cărarea Ta să umblu\nTu mă-nviorează.\n\n38-Ce-ai promis Tu Doamne\nsă-mplinești spre mine\nce-ai promis Tu celor\nce se tem de Tine\nfă-mi ce-ai spus că faci acelor\nce se tem de Tine.\n\n39-Departă-mi ocara\nde care m-aș teme\nc-a Ta judecată-i\nbună-n orice vreme\nplină Ți-e de bunătate\nDoamne-n orice vreme.\n\n40-Să-Ți plinesc porunca,\niată-a mea dorire\nfă-mă să-mi duc viața\nîn neprihănire\nprecum ceri și-aștepți Tu Doamne\nîn neprihănire...\n\nPartea 6\n\n41-Să vină Doamne-asupră-mi a Tale îndurări\nși sfînta-Ți mîntuire precum ai fost promis.\n42-Și-atuncea voi răspunde de orișice ocări\ncăci eu mă-ncred în totul Cuvîntului Tău zis.\n\n43-O, nu-mi lua din gură cuvîntu-adevărat\ncă-n sfînta-Ți judecată îmi pun nădejdea mea\n44-Păzi-voi sfînta-Ți lege cu grijă necurmat\nși-o voi ținea de-a pururi cît viața-mi va ținea.\n\n45-Umbla-voi totdeauna în locul larg și bun\ncăci caut în curăție poruncile-a-Ți păzi\n46-De-a Ta învățătură la cei mari am să spun\nși-obrazul de rușine nicicînd nu-mi va roși.\n\n47-Mă desfătează-a Tale porunci cînd le păzesc\ncăci le păzesc cu toate a inimi-mi simțiri\n48-A mele mîini spre ele întind, căci le iubesc\nși-adînc gîndesc la toate a Tale-orînduiri!\n\nPartea 7\n\n49-Amintește-Ți promisiunea\nce la robul Tău ai spus\ncăci Tu m-ai făcut de-ntr-însa\ntoată-ncrederea mi-am pus!\n\n50-Doamne-aceasta-i mîngîierea\nîn necazul meu amar\ncă a Ta făgăduință\nîmi va da viața iar.\n\n51-Niște îngîmfați mi-aruncă\nmulte-ocări cu-o gură rea\ndar eu nu mă voi abate\nDoamne, de la legea Ta.\n\n52-L-alte judecăți de-a Tale\nmai demult, eu mă gîndesc\nși gîndindu-mă mă mîngîi\nDoamne, și mă întăresc!\n\n53-O mînie-aprinsă-mi vine\nla vederea celor răi\ncare legea Ta o calcă\nși se fac vrăjmași ai Tăi.\n54-Doamne-a Ta orînduire\nmi-e prilej de noi cîntări\nîn a pribegiei casă\nprin străine depărtări.\n\n55-Noaptea eu mi-aduc aminte\nDoamne, de-al Tău Nume Sfînt\n56-Și-Ți țin legea, c-așa-i bine\nsă-Ți păzesc al Tău Cuvînt.\n\nPartea 8\n\nDoamne, partea mea o spun\ne să-Ți țin Cuvîntul bun\nda, Cuvîntul Tău cel bun!\n\n58-Te rog din inima mea\nDoamne-arată-mi mila Ta\ndupă promisiunea Ta.\n\n59-Mă gîndesc la-ntreaga-mi viață\nși mă-ndrept spre-a Ta povață\nDoamne, după-a Ta povață.\n\n60-Mă gîndesc și mă silesc\nca porunca-Ți s-o păzesc,\nsă nu preget s-o păzesc.\n\n61-Curse sînt pe calea mea\ndar eu nu uit legea Ta\nnu uit Doamne legea Ta.\n\n62-Stau și-n miezul nopții-Ți cînt\ncăci Tu judeci drept și sfînt\nDoamne, numai drept și sfînt.\n\n63-Prieten sînt cu toți acei\ncare-au frica Ta în ei\nși porunca Ta în ei.\n\n64-Tot pămîntu-l va umplea\nDoamne, bunătatea Ta\nTu mă-nvață voia Ta.\n\nPartea 9\n\n65-Doamne, Tu-mi faci bine\ncum ai spus, așa\n66-Dă-mi Tu-nțelepciune\ncăci cred legea Ta.\n\n67-Mult am rătăcit, dar\nazi Cuvîntu-Ți țin\n68-Tu ești bun, mă-nvață\nvoia Ta deplin.\n\n69-Niște trufași contra\nmea minciuni urzesc\nînsă eu din suflet\nvoia Ta păzesc.\n\n70-Inima lor este\nfără simț și rea\ndar eu desfătarea\nam în legea Ta.\n\n71-Este spre-al meu bine\ncă Tu m-ai smerit\nsă-nvăț ce orîndui\nTu a fi păzit.\n\n72-Mai mult prețuiesc eu\nlegea ce mă-nveți\ndecît mii de lucruri\nde-aur și de preț.\n\nPartea 10\n\n73-Mîinile Tale m-au făcut\nși mi-au dat întocmire\ndă-mi Tu pricepere să-nvăț\na Ta orînduire\na Tale legi, al Tău Cuvînt\na Ta orînduire.\n\n74-Cei ce se tem de Tine, toți\nmă văd, și-au bucurie\ncăci ei nădăjduiesc mereu\nspre-a Ta credincioșie\nspre-al Tău Cuvînt și promisiuni\nspre-a Ta credincioșie.\n75-Știu c-ale Tale judecăți\nsînt drepte Doamne, toate\nși m-ai smerit căci ai avut\nspre mine bunătate\ncredincioșie și-ndurări\nși-adîncă bunătate.\n\n76-Fă Doamne bunătatea Ta\nsă-mi fie mîngîiere\ncum ai promis la robul Tău\nîn orișice durere\nîn orice-amaruri și-ncercări\nși-n orișice durere.\n\n77-Să vină-a Tale îndurări\nși mila-Ți peste mine\nca să trăiesc, căci legea Ta\nde desfătare-mi ține\nînviorări și bucurii\nși desfătare-mi ține.\n\n78-Să fie înfruntați cei răi\nce-mi fac rău fără vină\ncăci eu gîndesc adînc și țin\nporunca Ta divină\nCuvîntul Tău, povața Ta\nporunca Ta divină.\n\n79-La mine să se-ntoarcă iar\ncei ce se tem de Tine\ncei ce-Ți cunosc Cuvîntul Tău\nși-nvățătura bine,\npovața Ta, îndemnul Tău\nși-nvățătura, bine.\n\n80-Fă-mi ne-mpărțită inima\npe calea voii Tale\nsă nu fiu rușinat nicicînd\npe-a vieții mele cale\nîn vorba mea și-n fapta mea\npe-a vieții mele cale.\n\nPartea 11\n\n81-Tînjește sufletul în mine\nde dor de mîntuirea Ta\nși-n sfînta Ta făgăduință\nîmi pun deplin nădejdea mea.\n\n82-Mi se topesc de lacrimi ochii\nfăgăduința-Ți așteptînd\nși zic: cînd vei veni la mine\nca să mă mîngîi, Doamne, cînd?\n\n83-Căci am ajuns cum e burduful\ncînd e uscat și stă la fum\ndar sfînta Ta orînduire\neu n-o uit Doamne nicidecum!\n\n84-O, care-i numărul de zile\nce mi le-ai dat să le trăiesc,\ncînd oare pedepsi-vei Doamne\npe-aceia ce mă prigonesc?\n\n85-Niște-ngîmfați, cu răutate\nîmi sapă gropi naintea mea\nei nu lucrează după legea\nși după-orînduirea Ta.\n\n86-A Tale-adînci porunci sînt toate\ncredincioșie necurmat\nde cîți m-apasă fără vină\najută-mi ca să fiu scăpat.\n\n87-Ei gata-gata-s să mă-nvingă\neu gata-s să mă prăpădesc\nși totuși ale Tale sfinte\nporunci, eu nu le părăsesc.\n\n88-Înviorează-mă Tu Doamne\ncu-a Tale multe bunătăți\nca să-Ți păzesc învățătura\nce mi-o spui Tu și mi-o arăți.\n\nPartea 12\n\n89-Cuvîntul Tău o Doamne\nprin vecii toți Îl treci\nEl dăinuiește-n ceruri\ndin veci și pînă-n veci.\n\n90-A Ta credincioșie\ndin neam în neam va sta\nTu ai zidit pămîntul\nși tare va ținea.\n\n91-Și totul stă-n picioare\ndupă-ale Tale legi\ncăci Ție-Ți sînt supuse\nCuprinsurile-ntregi.\n\n92-De n-ar fi fost ca-n legea-Ți\nviața să-mi desfat\naș fi pierit în multul\nși-adîncul meu păcat.\n\n93-Poruncile-Ți alese\nnicicînd nu voi uita\ncăci Tu mereu prin ele\nîmi bucuri inima.\n\n94-Al Tău sînt: mîntuiește-mi\nviața din păcat\ncăci doar a Ta poruncă\no caut ne-ncetat.\n\n95-Azi niște răi așteaptă\nsă-mi piardă viața mea\neu însă iau aminte\nla-nvățătura Ta.\n\n96-În lume are margini\ntot ce-i desăvîrșit,\nCuvîntul Tău Sfînt, n-are\nnici margini, nici sfîrșit.\n\nPartea 13\n\n97-Ce mult iubesc eu legea Ta\nîntreaga zi mie-n minte\n98-Poruncile-Ți mă-nțelepțesc\ncăci stau mereu nainte.\n\n99-Mai învățat sînt decît toți\ncei care mă învață\ncăci eu la-nvățătura Ta\ngîndesc mereu în viață.\n\n100-Mai multă-nțelepciune am\nca mulți bărbați din lume\ncăci eu poruncile-Ți păzesc\nși țin la Sfîntu-Ți Nume.\n\n101-Îmi țin piciorul depărtat\nde orice drumuri rele\nca să păzesc Cuvîntul Tău\ntoți anii vieții mele.\n\n102-Eu Doamne nu mă depărtez\nde legea-Ți niciodată\ncăci din Cuvîntul Tău mă-nveți\ncărarea Ta curată.\n\n103-Ce dulci cuvintele Îți sînt\nla cerul gurii mele\nmai dulci ca mierea-n gura mea\neu mă-ndulcesc cu ele.\n\n104-Mai priceput mă fac ținînd\nporunca voii Tale\nde-aceea eu urăsc adînc\nminciuna pe-orice cale.\n\nPartea 14\n\n105-Cuvîntul Tău e-o candelă aprinsă\npentru picioarele și pașii mei\ne o lumină pururea nestinsă\npe calea mea oricînd sînt norii grei.\n\n106-Jur, și de jurămînt eu mă voi ține\ncă legea Ta cea dreaptă voi urma\n107-Sînt amărît, dă-mi bucurii din Tine\ndupă Cuvîntul spus de gura Ta.\n108-Primește-mi Doamne-a mele simțăminte\nși-a Tale legi învață-mă deplin\n109-Primejdii grele-mi stau mereu nainte\nși totuși nu uit legea Ta s-o țin.\n\n110-Cei răi mi-așează curse-n cale mie\ndar nu m-abat de la porunca Ta\n111-Povața Ta-i averea mea-n vecie\ncăci ea e toată bucuria mea.\n\n112-Eu inima mi-o plec s-asculte-ntruna\nși să-mplinească-a Tale-orînduiri\npîn-la sfîrșitul vieții-ntotdeauna\nîmi țin la ele-a inimii priviri.\n\nPartea 15\n\n113-Urăsc pe-acei oameni\nfără hotărîre\ndar iubesc a Tale\nlegi și-orînduire\nlegea Ta și-a Ta plăcută, sfîntă-orînduire.\n\n114-Tu-mi ești Adăpostul\nScut și Apărare\nîn făgăduința-Ți\npun nădejdea tare\nîn a Ta făgăduință, pun nădejdea tare.\n\n115-Mergeți de la mine\nvoi cei răi, departe\nvreau s-ascult de Domnul\nmeu pînă la moarte\nvreau să țin a Lui poruncă sfîntă pîn-la moarte!\n\n116-După promisiunea-Ți\nTu mă sprijinește\nsă nu fiu de-ocară\nîn a mea nădejde\nTu să nu mă lași de-ocară în a mea nădejde.\n\n117-Fii-mi Doamne sprijin\nca să am scăpare\nsă mă bucur pururi\nde a Ta lucrare\nde a Ta orînduire și de-a Ta lucrare.\n\n118-Tu-i urăști pe-aceia\nce se-ndepărtează\nde orînduirea-Ți\nși n-o mai veghează\ncă amarnic ei se-nșeală dacă n-o veghează!\n\n119-Pe cei răi ca spuma\nDoamne-i iei din lume\nde-aceea iubesc eu\nMarele Tău Nume\nSfînta Ta învățătură, Doamne și-al Tău Nume.\n\n120-De-a Ta frică sfîntă\ncarnea-mi se-nfioară\ngîndul Judecății\nTale mă doboară\nteama Judecății Tale Doamne mă doboară.\n\nPartea 16\n\n121-Dreptatea Ta și legea o Doamne le păzesc\nnu mă lăsa în voie la cel asupritor!\n122-Ia-mi binele meu Doamne sub scutul Tău ceresc\nși nu-mi lăsa viața sub apăsarea lor.\n\n123-De dorul mîntuirii ai mei ochi se topesc\nși după-a Tale drepte și dulci făgăduinți\n124-Cu mila Ta Te poartă cu mine căci doresc\nsă-nvăț orînduirea cărărilor cuminți!\n\n125-Eu robul Tău sînt Doamne, fă să-nțeleg a Ta\ncurată-nvățătură și-al Tău Slăvit Cuvînt\n126-E vremea pentru mine să-ncepi Tu a lucra\ncăci răii-Ți calcă legea și-o uită pe pămînt.\n\n127-De-aceea eu întruna poruncile-Ți păzesc\nmai mult decît mult aur curat și prețios\n128-De-aceea drepte toate poruncile-Ți găsesc\nși-urăsc minciuna toată, cu omul mincinos.\n\nPartea 17\n\n129-Sfintele-Ți învățăminte\nminunate le socot\nde aceea le păzesc eu\ncu tot sufletul... cu tot!\n\n130-Cînd al Tău Cuvînt descoperi\nTu lumină nouă scoți\ndăruind înțelepciunea\nla toți cei smeriți, la toți.\n\n131-Cu oftare-mi deschid gura\ncăci sînt lacom tot mai mult\nsfînta Ta poruncă Doamne\ns-o ascult, și-ascult, și-ascult!\n\n132-Fața-ntoarce-Ți-o spre mine\nși de mine milă ai,\ncum la cîți Te-ascultă Doamne\nle dai mila Ta, le dai.\n\n133-Întărește-mi Doamne pașii\nîn Cuvîntul Sfînt al Tău\nnu lăsa să mă robească\nnici un rău, nici un rău!\n\n134-Scapă-mă de asuprirea\ncelor răi cu gînd hain\nca porunca Ta cea sfîntă\ns-o țin pururea, s-o țin.\n\n135-Fă să-Ți strălucească Fața\npeste robul Tău în veac\nși mă-nvață orînduirea-Ți\nca să-Ți plac, mereu să-Ți plac.\n\n136-Ochii-mi plîng șiroi de lacrimi\ncu adînc și greu suspin\npentru că-a Ta lege Doamne\nn-o țin oamenii, n-o țin.\n\nPartea 18\n\n137-Doamne, pururi drept Te-arăți\nfără vină-n judecăți\nîn a Tale judecăți.\n\n138-Tot ce Tu ne-ai învățat\npe dreptate-ai așezat\ncu credință-ai așezat.\n\n139-Rîvna mea-i că omul rău\nuită de Cuvîntul Tău\nDoamne, de Cuvîntul Tău.\n\n140-Mult cercat e-al Tău Cuvînt\nși-L iubesc căci este Sfînt\nDoamne, întru totul Sfînt.\n\n141-Mic sînt și disprețuit\ndar nu uit ce-ai poruncit\nDoamne, tot ce-ai poruncit.\n\n142-Veșnică-i dreptatea Ta\nși-Adevărul, legea Ta\nAdevăru-i legea Ta.\n\n143-Am necazuri și-ntristări\ndar caut sfinte desfătări\na Scripturii desfătări.\n\n144-Sfatul Tău e sfînt în veac\ndă-mi pricepere să-l fac\nsă-l păzesc, să-l țin, să-l fac.\n\nPartea 19\n\n145-Eu Te chema din suflet, Doamne-aminte ia\nca să pot păzi orînduirea Ta.\n\n146-Eu Te chem, dă-mi darul sfintei mîntuiri\nsă păzesc a Tale-adînci orînduiri.\n\n147-O iau înaintea zorilor și spun:\nîn făgăduința Ta nădejdea-mi pun.\n\n148-Înaintea străjii nopții mă trezesc\nca-n al Tău Cuvînt adînc să m-adîncesc.\n149-După bunătatea-Ți ruga să mi-o vezi\ndupă judecata-Ți, să mă-nviorezi.\n\n150-Doamne-aproape-s cei ce mișelia cat’\nde-a Ta lege viața lor s-a depărtat.\n\n151-Însă mai aproape ești Tu Doamne Sfînt\na Tale porunci tot adevărul sînt.\n\n152-Știu demult că toate cîte-ai învățat\npentru totdeauna Doamne-ai așezat.\n\nPartea 20\n\n153-O, vezi ticăloșia-mi Doamne\nși izbăvește-mă din ea\ncă legea Ta o am în cuget\nși nu uit Doamne legea Ta.\n\n154-A mea dreptate să mi-o aperi\nrăscumpără-mă din păcat\nși după-a Ta făgăduință\nfă-mi sufletul înviorat.\n\n155-Departe-i mîntuirea Doamne\nde toți aceia ce fac rău\ncă ei nu caută-orînduirea-Ți,\nporunca Ta și sfatul Tău.\n\n156-A Tale îndurări sînt Doamne\nnespus de mari, cînd Tu le-arăți\nînviorează-mi al meu suflet\ndupă-a Tale judecăți.\n\n157-Mulți Doamne sînt prigonitorii\nși mulți vrăjmașii mei, Tu-i vezi\ndar eu de-a Ta învățătură\nde-a pururi nu mă depărtez.\n\n158-Cu scîrbă eu privesc o Doamne\npe cîți necredincioși Îți sînt\npe cei ce nu-Ți păzesc Cuvîntul\nși-s călcători de legămînt.\n\n159-Vezi cît de mult iubesc eu Doamne\nCuvîntul Tău și voia Ta\nîn bunătatea Ta cea mare\nînviorează-mi inima.\n\n160-Întemeiat Îți e Cuvîntul\npe Adevărul cel curat\na Tale drepte legi țin veșnic\nca Tronul Tău neclătinat.\n\nPartea 21\n\n161-Mă prigonesc fără temei\nniște voievozi de seamă\ndar numai de Cuvîntul Tău\neu tremur și am teamă\nda, numai de Cuvîntul Tău\nCel Sfînt, am Doamne, teamă.\n\n162-Mă bucur de Cuvîntul Tău\nca de-o comoară-ntreagă\n163-Minciuna o urăsc adînc\ndar legea Ta mi-e dragă\nminciuna n-o pot suferi\ndar legea Ta mi-e dragă.\n\n164-De șapte ori pe zi Te cînt\ncăci legea Ta e dreaptă\n165-Au pace multă-acei ce-o țin\nnecazuri nu-i așteaptă\nnenorociri nu-i vor lovi\nnecazuri nu-i așteaptă.\n\n166-Eu cred în mîntuirea Ta\nși-n legile-Ți curate\n167-Din suflet țin ce Tu mă-nveți\ncăci le iubesc pe toate\npăzesc a Tale-nvățături\nși le iubesc pe toate.\n\n168-Păzesc poruncile-Ți și țin\ntot ce mă-nveți prin ele\ncăci toate căile-mi cunoști\nștii drumurile mele\nde-a pururi înaintea Ta\nsînt drumurile mele...\n\nPartea 22\n\n169-O, pîn-la Tine Doamne\ns-ajungă ruga mea\nși dă-mi înțelepciune\nprecum Tu spui, așa.\n\n170-S-ajungă-a mele cereri\nla Tine-acolo Sus\nși-mi adă izbăvirea\ncăci Tu așa ai spus.\n\n171-A mele buze Doamne\nvestească-Ți slava Ta\ncăci Tu orînduirea-Ți\nmă-nveți a Ți-o urma.\n\n172-Să cînte a mea limbă\nCuvîntul Tău Cel Sfînt\nc-a Tale legi, curate\nși drepte veșnic sînt.\n\n173-Să-mi fie sfînta-Ți Mînă\nîntr-ajutor deplin\ncăci am ales a Tale\nporunci ca să le țin.\n\n174-Suspin după-ajutorul\nși mîntuirea Ta\ncăci legea Ta-i plăcerea\nși desfătarea mea.\n\n175-Trăiască al meu suflet\nsă-Ți cînte pe-al Tău plac\nși sfînta-Ți judecată\nmă sprijinească-n veac.\n\n176-Pierdut sînt ca și-o oaie\nridică-mă din rău\ncă eu nu-Ți uit porunca\nși-ascult Cuvîntul Tău.\n"
}