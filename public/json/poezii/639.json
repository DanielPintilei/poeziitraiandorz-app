{
"t" : "Psalmul 124",
"d" : "- O cîntare a treptelor. Un psalm al lui David -",
"s" : "1-De n-ar fi fost de partea noastră\nEl, Dumnezeul nostru, El\nde n-ar fi fost de partea noastră -\nsă spună-acuma Israel.\n\n2-De n-ar fi fost cu noi El, Domnul,\ncînd oamenii cu mii de mii\ns-au ridicat în contra noastră\n3-De vii ne-ar fi-nghițit, de vii...\n\ncînd li s-a fost aprins mînia\ncînd a venit al lor puhoi...\n4-Ne-ar fi necat atîtea ape\nși rîuri, sufletul din noi.\n\n5-Ne-ar fi trecut și peste suflet\nal lor năprasnic greu tumult\nși-atîtea valuri furioase\ndemult ne-ar fi necat, demult.\n\n6-Slăvit să fie Domnul nostru\ncăci El ne-a stat în ajutor\nEl n-a lăsat să fim dați pradă\nși nu ne-a dat în dinții lor.\n\n7-Ca pasărea din lațul morții\nal nostru suflet a scăpat\ncăzut-a lanțul rupt, noi slobozi\nși izbăviți ne-am bucurat.\n\n8-Al nostru ajutor e-n Domnul\nși-n Sfîntu-I Nume-avem noi scut\nEl Cerurile și pămîntul\ncu-a Lui putere le-a făcut.\n\n"
}