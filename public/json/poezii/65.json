{
"t" : "Isuse, Veșnic Călător...",
"d" : "",
"s" : "Isuse, Veșnic Călător\nprin lumea de păcate\nTu bați străin și iubitor\nla ușile-ncuiate.\n\nNimic Tu nu-i ceri nimănui\ncînd bați și-aștepți să vină\nci vrei să lași în viața lui\niertare și lumină.\n\nAi vrea din Viața Ta să-i dai\ncăci viața lui e moartă\ndar el stă-nchis, Tu plîngi și stai\nafară lîngă poartă.\n\nEram copil cînd Te-am văzut\nși-n poarta mea Străine\nși să-Ți deschid ai tot bătut\nsă intri și la mine.\n\nDar lumea-mi spuse să nu vin\ncăci Viața Ta-i amară\nam vreme colo mai tîrziu\n... și Te-am lăsat afară!\n\nDe-atunci trecură ani șirag\npe viața-mi amărîtă\nTu-mi așteptai Isuse Drag\nla poarta zăvorîtă.\n\nTîrziu Ți-am auzit din nou\nchemarea Ta duioasă;\nînceată, stinsă, - un ecou:\no, lasă-Mă în casă!\n\nO, las-să vin în viața ta\ncu pacea Mea cerească\ncum lumea-ntreagă n-ar putea\nnicicînd să-ți dăruiască.\n\nDar lumea-mi spuse să Te las\nafară și-astă dată\nTu iar la ușă ai rămas\n- și ușa încuiată!\n\nTe-am auzit ani mulți pe rînd\nchemîndu-mă din moarte\ndar n-am deschis... iar Tu plîngînd\nplecat-ai mai departe.\n\nIar astăzi singur mă-nfior\nde-a mele fapte rele\nIsuse și Te chem cu dor\nîn noaptea vieții mele.\n\nMai vino iar Isuse Blînd\nmai bate iar odată\nTe-aștept cu sufletul plîngînd\nși ușa descuiată!\n"
}