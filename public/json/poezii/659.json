{
"t" : "Psalmul 144",
"d" : "- Un psalm al lui David -",
"s" : "1-Binecuvîntat să fie Domnul, Stînca mea-n vecii\ncă-mi deprinde mîna-n lupte, degetele-n bătălii.\n\n2-Binefăcătorul meu și cetățuia-n ceasul greu\nTurnul izbăvirii mele și Mîntuitorul meu,\n\nScutul meu Atotputernic de-adăpost și de-ajutor\nce mă nalță și-mi ajută și-mi supune-al meu popor.\n\n3-Doamne, ce e omul oare, ca în seamă Tu să-l ții?\n4-Abur este omu-n lume, umbră-s zilele-i pustii!\n\n5-Pleacă cerul și coboară Doamne și fă munții fum\n6-Fulgeră săgeți și-alungă toți vrăjmașii mei acum!\n\n7-Mîna Ta, de Sus Ți-o-ntinde, și din apele ce vin\nia-mă, scapă-mă din mîna fiilor celui străin.\n\n8-Căci ei spun doar neadevăruri și grăiesc înșelăciuni\nei a căror dreaptă este doar o dreaptă de minciuni.\n\n9-Dumnezeul meu, cînta-voi noi cîntări spre slava Ta\ncu-alăuta cea cu zece strune Te voi lăuda.\n\n10-Tu Cel care biruința la-mpărați o dăruiești\nși de sabie-ucigașă pe David îl izbăvești.\n\n11-Izbăvește-mă din mîna fiilor celui străin\nce-au o dreaptă mincinoasă și spun neadevăr din plin.\n\n12-Fiii noștri sînt odrasle ce din tinerețe cresc\nfetele, podoabe scumpe de palat împărătesc.\n\n13-Iar grînarele ni-s pline cu tot felul de merinzi\nmii de turme pasc pe cîmpuri cît poți țara s-o cuprinzi.\n\n14-Vitele ni-s prăsitoare, n-avem pierderi nici robii\nși nu-s țipete pe-a noastre uliți vesele și vii.\n\n15-Fericit poporul care în așa fel stă mereu\nfericit poporu-al cărui Domn e Domnul Dumnezeu!\n\n"
}