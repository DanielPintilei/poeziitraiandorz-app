{
"t" : "Ferirea de ispite",
"d" : "",
"s" : "10-Fiule, cînd păcătoșii vor căuta a te-amăgi\nnu lăsa să te cîștige, n-asculta ce-ți vor grăi.\n\n11-De-ți vor zice: hai să-ntindem lațuri, sînge să vărsăm\ncelui drept să-ntindem curse, să-l lovim și să-l legăm.\n\n12-Haidem, pe cei fără vină, ca un iad să-i înghițim\nși ca niște morți în groapă noi de vii să-i nimicim...\n\n13-Haidem, preț de lucruri scumpe vom găsi și vom lua\ncu belșug de multe lucruri casele ne vom umplea.\n\n14-Haidem, căci și tu asemeni partea ta ți-o vei primi,\nvom avea cu toții-n pungă... cît de fericiți vom fi!...\n\n15-Fiule, ascultă-mi glasul: nu porni la drum cu ei\nfugi de calea lor stricată, dacă nu voiești să piei.\n\n16-Căci piciorul lor aleargă către rău și spre păcat\nsînt mereu grăbiți să verse sîngele nevinovat...\n\n17-Dar degeaba se aruncă lațul cel ucigător\nde-l văd păsările zboară și se duc în drumul lor.\n\n18-Căci ei tocmai împotriva lor aceste curse-ntind\nsufletului lor pun lațuri căci în ele ei se prind.\n\n19-Asta-i soarta celor lacomi de cîștig, căci pofta rea\nlăcomia dă pierzarea la cîți se dedau la ea.\n"
}