{
"t" : "Cei neascultători",
"d" : "",
"s" : "20-Strigă-nțelepciunea-n toate ulițele ne-ncetat\nîn piețele cetății glasul ei s-a ridicat.\n\n21-Strigă orișiunde este zarvă mare de popor\nși-n oraș, la porți își spune ea cuvîntul tuturor:\n\n22-Cît veți mai iubi prostia, proștilor, și pînă cînd\niubesc hulitorii hula, calea Domnului urînd?\n\n23-O, întoarceți, ascultați-mi înțeleptele mustrări\nși turna-vă-voi din duhul sfintelor înștiințări.\n\n24-Pentru că eu chem întruna iară voi vă-mpotriviți\nfiindcă eu îmi întind mîna iar voi nici nu mă priviți.\n\n25-Fiindcă toate-a mele sfaturi voi le lepădați mereu\nfiindcă nu-mi iubiți mustrarea, nu primiți cuvîntul meu.\n\n26-De-aceea și eu voi rîde cînd veți fi nenorociți\nîmi voi bate joc în ziua cînd vă voi vedea-ngroziți.\n\n27-Cînd o să v-apuce groaza ca vîrtejul cel cumplit\nși pierzarea ca furtuna și necazul mai grăbit.\n\n28-O, atunci amar chema-vor, însă n-o să le răspund\nîn zadar o să mă caute căci de ei o să m-ascund.\n\n29-Pentru c-au urît știința și cuvîntul înțeles\niară temerea de Domnul n-au iubit și n-au ales.\n\n30-Pentru că-ale mele sfaturi n-au urmat și n-au iubit\niar mustrările întruna ei mi le-au nesocotit.\n\n31-De aceea ei cu roada căii lor se vor căi\ncu-a lor sfaturi blestemate vor umbla și vor trăi.\n\n32-Căci pe cei proști îi ucide neascultarea lor ce-o au\niar pe cei nebuni îi pierde liniștea în care stau...\n\n33-Dar acela ce m-ascultă locui-va fericit\nneavînd de ce se teme viețui-va liniștit.\n"
}