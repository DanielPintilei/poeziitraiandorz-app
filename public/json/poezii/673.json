{
"t" : "Fericirea și înțelepciunea adevărată",
"d" : "",
"s" : "11-Fiul meu, să nu disprețui blînda Domnului mustrare\nnici nu te mîhni în ziua de pedeapsă și-ncercare.\n\n12-Domnul mustră pe acela ce cu dragoste-L privește\nca părintele ce mustră pe copilul ce-l iubește.\n\n13-Fericit e omul care a găsit înțelepciune\nși de omul care-ajunge priceput în cele bune.\n\n14-Căci cîștigul ei mai bun e ca argintul din comoară\nși venitul ei mai scump e ca tot aurul din țară.\n\n15-Mai de preț e-nțelepciunea ca orice mărgăritare\nși-o comoară cum în lume alta, seamăn, nu mai are.\n\n16-Dreapta ei e viață lungă, stînga ei e bogăție,\npentru cine le urmează dovedind credincioșie.\n\n17-Drumurile ei sînt drumuri numai binecuvîntate\nși cărările ei bune sînt de pace, pline toate.\n\n18-Ea e ca un pom de viață pentru cei care-o apucă\ncei ce-o au, în fericire toată viața au s-o ducă.\n\n19-Prin înțelepciune Domnul a întemeiat pămîntul\nprin pricepere-a-ntărit El cerurile cu Cuvîntul.\n\n20-Prin știința Lui deschis-a El adîncurile toate\nși strecoară norii roua dimineților curate.\n\n21-Fiul meu, aceste sfaturi de-ai tăi ochi nu le desparte\nci păstrează-nțelepciunea și un cumpăt pîn-la moarte.\n\n22-Căci acestea vor fi viața sufletul tău întruna\nși la gîtul tău podoaba minunată totdeauna.\n\n23-Atunci tu pe-a tale drumuri cu încredere vei merge\nși nepoticnit piciorul pe-orice cale-o să-ți alerge.\n\n24-Cînd te vei culca-n odihnă de nimic nu te vei teme\niar cînd vei dormi, somn dulce vei avea în orice vreme.\n25-Nu te teme nici de spaime neașteptate și grăbite\nnici de năluciri din partea cetelor nelegiuite.\n\n26-Domnul fie-a ta nădejde, El cu marea Lui putere\nîți va întări piciorul și păzi-l-va de cădere.\n"
}