{
"t" : "Mama - mi-ai cîntat",
"d" : "",
"s" : "Mi-ai cîntat cu glas de lacrimi legănîndu-mă alene\nalinîndu-mi cu-al tău cîntec lacrima ivită-n gene.\n\nȘi mi-ai plîns înfiorată cîntecele duioșiei\nde-ai trezit în al meu suflet cald fiorul armoniei.\n\nMi-ai citit în ceasuri sfinte din Cazanii și Scriptură\na lui Dumnezeu iubire ele-n inimă-mi crescură.\n\nÎn singurătatea serii luminat de raza lunii\nm-ai făcut să simt puterea și odihna rugăciunii.\n\nDe durerea altor inimi te-am văzut plîngînd pe tine\nși de-atuncea port durerea altora și eu în mine.\n\nPentru adevăr întruna te-am văzut fără de teamă\nși de-atunci știu c-adevărul e curaj și luptă, mamă.\n\n... A trecut în urmă vremea și-ntr-o toamnă grea tîrzie\nm-a răpit de lîngă tine lumea largă și pustie.\n\nAi vărsat atunci amare mii de lacrimi în năframă\nși cu inima zdrobită, m-ai pierdut în zare, mamă.\n\nMult umblai de-atunci prin lume, multe ochii mei văzură\nmulte șoapte mă chemară, multe vînturi mă bătură.\n\nDar din mii de lucruri scumpe, de ființe și de nume\ntu-ai rămas mereu ființa cea mai mult iubită-n lume.\n\n... Astăzi tot străin și singur și departe sînt de casă\ndar sînt fericit măicuță c-azi și tu ești credincioasă.\n\nȘi că știu c-odată-n ceruri unde nu mai sînt suspine\nfericit voi fi-mpreună, printre cei iubiți, cu tine.\n\nDumnezeu să-ți dăruiască, scumpă mamă, mîngîiere\nMîna Lui să-ți șteargă ochii de-orice lacrimi de durere.\n\nSă-ți văd chipul totdeauna luminat de bucurie,\ncea mai fericită mamă, Doamne mama mea să fie!\n"
}