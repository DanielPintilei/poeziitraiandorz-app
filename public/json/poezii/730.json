{
"t" : "Cap. 5 - Cînt. Cîntărilor",
"d" : "",
"s" : "1-Eu intru în grădina Mea, mireasa Mea și sora\niau smirna și mireasma ei,\n- cînd iese aurora\nmănînc din fagurii ei dulci, din mierea ei dorită\nbeau laptele\nși vinul Meu\n- cu mîna neoprită.\n\nMîncați prietenii Mei dragi\nși beți pîn-la-mbătare\ndin dragostea ce nici sfîrșit\nnici margini\nnu mai are.\n\n2-Dormeam...\ndar inima-mi veghea\nși cald tresar deodată:\n- E glasul Celui Drag, bătînd la ușa mea-ncuiată.\n- Deschide-Mi soro, scumpa Mea, curată porumbiță\ncăci plin de rouă-i capul Meu și picură-n portiță...\n\n3-M-am dezbrăcat, - răspuns-am eu -\nși cum să mă-mbrac iară?\npicioarele mi le-am spălat și cum să calc pe-afară?\n\n4-Dar Dragul meu cu Mîna Sa zăvorul vrea să-l tragă\nși-atuncea parcă mila Lui mi-a rupt inima-ntreagă.\n\n5-M-am ridicat ca să-I deschid Iubitului să vină\ncînd de pe mîini îmi picura mireasmă cristalină\nși smirnă-aleasă se scurgea pe degetele mele\npeste-al zăvorului mîner,\npe geamul cu zăbrele...\n\n6-Deschis-am Celui Preaiubit, - cu leneșă-ncetare\n- dar Preaiubitul nu era\nplecase cu-ntristare...\nÎnnebuneam cînd îmi vorbea cu-nfiorări ascunse,\ncăutat-am,\nnu L-am mai aflat,\nstrigat-am, - \nnu-mi răspunse...\n\n7-M-au întîlnit cei ce păzesc cetatea și-o-nconjoară\nși m-au bătut\nși m-au rănit cu vorbe și ocară\niar vălul meu,\nfrumosul văl,\nmarama mea plăcută\nstrăjerii de pe zid, trecînd, mi-au smuls-o\nși-i pierdută...\n\n8-O, fiice din Ierusalim, vă jur, vă rog fierbinte\nde-L veți găsi pe Dragul meu, ce-I spuneți, ce cuvinte!\nSă-I spuneți\nspuneți-I vă rog,\ncă inima mă doare\nbolnavă-s de iubirea Lui,\nsfîrșită-s de-așteptare.\n\n9-Ce are Preaiubitul tău mai mult ca alții,\nspune\nfrumoaso, ce-are El mai mult,\n- de plîngi în rugăciune?\n\n10-O, Preaiubitul meu Frumos,\ndin zece mii s-alege,\n\n11-Încununat e Capul Lui cu aur, ca un rege\ncu părul în șuvițe dragi, curat strălucitoare,\n\n12-Cu ochi ca niște porumbei\npe margini de izvoare,\nscăldați în lapte,\nodihnind pe Fața Lui divină.\n\n13-Cu-obrajii ca un sad de mir în straturi de lumină\ncu buzele ca niște crini cu smirnă-n picurare,\n\n14-Cu mîini ca sulii aurii\nși-ncinși cu pietre rare\ncu trup ca fildeșul curat lucind de nestemate\nacoperit de-atîtea dragi podoabe minunate...\n\n15-Cu-a Lui picioare ca doi stîlpi cu temelii de soare\n- ca cedrii tineri din Liban, I-e-ntreaga-nfățișare...\n\n16-Ca mierea dulce-I gura Lui și-a Lui Ființă-n toate\nașa-I Iubitul meu, așa-I o, fete din cetate...\n"
}