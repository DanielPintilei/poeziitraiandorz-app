{
"t" : "Despre gînd",
"d" : "",
"s" : "1 - Oamenii văd numai fapta,\nBinele la gînd privește -\nde aceea El și gîndul ne-mplinit îl răsplătește.\nDacă fapta bună omul e împiedicat, n-o poate,\no să-i răsplătească gîndul Tatăl care vede toate.\n\n2 - Cine este dintre oameni omul cel mai prost și rău?\nCel ce lasă gînduri rele să-ncolțească-n duhul său!\n\n3 - Cel mai înțelept e-acela ce socoate cîte pier\nun nimic pe lîngă cele ce sînt veșnice în cer.\n\n4 - Fă tot ce faci cu gîndul la Marea Judecată,\nla care cu-orice faptă vei sta de față-odată!\n\n5 - Un vorbitor fără gîndire e ca un cerșetor ce-n zori\ncolindă uși cu traista goală,\ncompătimit de trecători.\n\n6 - Mai tăioasă-i o idee inspirată și aprinsă\ndecît sabia-ascuțită - ea pătrunde mai ne-nvinsă.\n\n7 - Meditațiile-s munca fericită-a vieții mele,\ncum e ochilor privirea -\nde la Adevăr vin ele.\n\n8 - O, gîndește la urmare!\nOrice faptă are plată -\nnebunia vede-n urmă, chibzuința vede-ndată!\n\n9 - Omul cu-nsușiri voioase trebuie-a-și frîna voios\ngîndurile și pornirea, spre-a umbla mereu frumos,\ncăci prea slobod dacă-și lasă gîndurile-n voia lor\nschimbă căi și află țeluri spre pierzarea tuturor.\n\n10 - Mare înțelept e-acela care noaptea n-a uitat\nsfatul bun și gîndul vrednic\ncare ziua l-a-nvățat.\n\n11 - După cele mai oprite și mai grele de atins\nni-e dorința cea mai mare\nși ni-e gîndul mai aprins.\n\n12 - Gîndul drept cunoaște bine ce e bine și ce nu-i -\nel cunoaște și dreptatea și-adevăru-n drumul lui,\nel presimte care este omul bun ori omul rău.\nFericit cel ce-și păstrează gîndul drept\nîn duhul său.\n\n13 - Ce greu se pot gîndi la alții\ncei ce gîndesc numai la ei -\nla alții pot gîndi doar sfinții,\npe cînd la ei, orice mișei.\n"
}