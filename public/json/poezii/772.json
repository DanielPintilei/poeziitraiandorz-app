{
"t" : "Despre grabă",
"d" : "",
"s" : "1 - Să nu te pripești în viață, ci grăbește-te încet -\ncei ce umblă-n prevedere\nvor sfîrși fără regret.\n\n2 - Ce nu poți face grăbit, fă bine cel puțin;\ndar și grăbit și bine e binele deplin.\n\n3 - Teme-te de chibzuință, dar fii tare-n hotărîre -\nnici grăbire, dar nici frica, în păcat să nu te vîre.\n\n4 - Chibzuiește-ntîi și vorba care-o spui\nși pasul tău -\norice grabă și pripire poate-aduce-un mare rău.\n\n5 - Numai după chibzuința îndelungă și-nțeleaptă\nspune-ți hotărît cuvîntul celui care ți-l așteaptă,\ncăci cuvîntul, ca și fapta, este-n lume mai de preț\ndecît orișice avere ori comoară-a unei vieți.\n\n6 - Înainte de-a începe chibzuiește negrăbit -\ndupă chibzuință însă te grăbește la-mplinit.\n\n7 - Pot să și greșească unii cu o chibzuință-nceată,\ncum pot nimeri și-aceia fără dînsa - cîteodată;\nînsă una e greșeala celor care stau să vadă,\npe cînd alta este-a celor ce dau buzna la grămadă.\n\n8 - Pentru cel ce prea dorește\ntoate parcă merg prea-ncet,\ngrabnic o să-i vină numai prea amarnicul regret.\n\n9 - Ordinea e temelia tuturora celor bune;\ncaută zilnic fără grabă toate-n ordine-a le pune -\nbuna rînduială-n viață este cît o-nțelepciune.\n10 - Cel prea-ntîrziat pe cale în zadar grăbește.\nDe la ușa zăvorîtă ce se mai primește?\n\n11 - Tot ce trebuie să-nvingă crește-ncet\nși merge-n pas;\ndin ce s-au făcut cu grabă prea puține-au mai rămas.\n\n12 - Mai bine să aștepți o cale,\ndecît să te grăbești un pas:\nadesea după-o grabă proastă\nnici o nădejde n-a rămas.\n\n13 - Nu lovi cu biciul caii pînă nu ești în căruță:\ngraba totdeauna pierde -\nși prostia nu te cruță.\n\n14 - Mai degrabă să faci bine decît repede o treabă;\ndeseori în loc de cinste iei rușine după grabă.\n"
}