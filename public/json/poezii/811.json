{
"t" : "Despre recunoștință",
"d" : "",
"s" : "1 - Fiii mei, recunoștința voi să n-o uitați nicicînd\nmulțumiți veți fi-n viață mulțumirea arătînd\ncăci și Cerul și pămîntul o doresc și-o cer la voi\nși nu-i simțămînt pe lume mai plăcut ca ea apoi.\n\n2 - Nu uitați recunoștința care trebuie s-o dați\ntoată viața celui care ochii vi i-a dat curați\ndulce-i a iubi frumosul, bine-i a căuta ce-i drept\ncăci recunoștința-i harul sufletului înțelept.\n\n3 - Fiii mei, recunoștința dați-o cui o datorați\ns-o primiți și voi odată de la cei ce-o așteptați,\ncît de trist e cînd în viață bucuria ți-o primești\nde la alții, nu de unde ți-o aștepți și ți-o dorești.\n\n4 - Omul recunoscător\ne și binefăcător\nînsă cel nemulțumit\ne urît și nesimțit.\n\n5 - Fiii mei, recunoștință să-arătați spre orișicine\ncare cu un sfat sau faptă v-a făcut cîndva vreun bine\ncăci recunoștința este datoria sfîntă care\nbinefacerii îi este pururi binefăcătoare.\n\n6 - Omul care pentru-un bine nu e recunoscător\nîn curînd ajunge-o silă și-o povară tuturor.\n\n7 - Numai cu Recunoștința Binefacerea va sta\nele numai împreună pot rămîne sau pleca.\n\n8 - Nu scuipa-n nici o fîntînă, că de-n toate vei scuipa\nde-unde vei mai bea tu apă mîine cînd vei înseta?\n\n9 - Nu batjocori pe-acela de la care te-ai hrănit\n- cum vei merge să-i ceri iarăși\ndacă n-ai fost om cinstit?\n\n10 - Cînd mănînci pepene dulce\nnu-l uita pe muncitor,\ncui te-a-mpărtășit cu cerul, fii-i recunoscător!\n\n11 - Fața recunoscătoare este tuturor pe plac\ndar nerecunoscătorul este osîndit în veac.\n\n12 - Cînd se bucură avutul?\n- cînd ajunge mai avut!\nCînd se bucură săracul?\n- cînd găsește ce-a pierdut!\nCînd se bucură credința?\n- cînd primește ce-a crezut!\nCînd se bucură iubirea?\n- cînd i-o-ntoarce cel plăcut!\n\n13 - Cînd ai merite prea multe, nu mai poți rămîne-ascuns\n- dar și nerecunoștința vei simți-o îndeajuns.\n\n14 - Fapte mari, - semn de om mare,\nfapte mici, - semn de om mic,\n- fapta nerecunoștinței, - semn de suflet de nimic.\n\n15 - În credință, ca și-n viață, trebuie să ai părinți\nlor le ești dator respectul veșnicei recunoștinți.\n\n16 - Admirînd orice frumsețe - mă-nchin Celui ce le-a dat\nce-a putut crea atîtea bucurii, ce minunat!\n\n17 - Dacă ți-ai pierdut maestrul,\nnu-i mai afli soț ușor,\nsă-ți întorci mereu spre dînsul gîndul recunoscător.\n\n18 - Cînd nu mai ai de-ai tăi nevoie,\nadu-ți aminte c-ai avut,\ntot viitorul tău depinde\nde cum te porți cu-al tău trecut.\n\n19 - Ca să-ți ții părinții-n viață, dă-ți și pîinea\nde la gură,\nasta fie-ți cea mai sfîntă\nși-mplinită-nvățătură.\n\n20 - Cînd un cîine te ajută să treci apa, - nu-ntreba\ndacă-i alb sau dacă-i negru,\ndacă e rîios sau ba...\nCînd un om îți face bine, recunoaște-l fericit,\nel ți-e binefăcătorul - chiar cînd e de toți hulit.\n\n21 - Chiar și-atunci cînd ar fi-n lume\nnumai aur pe-orice drum\nomul ar avea nevoie de alt om, tot ca acum.\n\n22 - Faceți bine unor ziduri, - și-o s-aveți de ce vă ține,\nfaceți bine unor pietre - și-o s-aveți pe ce sta bine,\nfaceți bine-ntotdeauna și oricui în strîmtorare\ncă nu știi ce bine semeni, unde-l afli - și la care.\n\n23 - Un sfat bun cînd îl găsești\nnu-i vreun aur să-l plătești\ncăci la vremea de-ncercare\nnu-i un preț ca el mai mare.\n\n24 - Cîinele că este cîine, - linge mîna cui dă pîine,\nomul - că e om îi spui, blestemă pe Tatăl lui\n- și cum să nu-ntrebi apoi - care-i om din amîndoi?\n"
}