{
"t" : "Din părțile Bucovinei",
"d" : "",
"s" : "1 - Ușa care niciodată s-o deschizi nu mai dorești\nliniștit, frumos și pașnic s-o-nchizi cînd o părăsești.\n\n2 - Nu răspunde cu ocară cînd ocară vei primi\n- de nu te-njosești tu singur nimeni nu te va-njosi\nnici nu poate să-ți păteze numele și cinstea ta\n- căci ocara nu te-ajunge de nu te cobori la ea.\n\n3 - Cine are-un bun vecin\nare-un cer mereu senin.\n\n4 - Nu orice adevăr se poate spune orișicărui ins\nmulți spunîndu-le-adevărul deseori vrăjmași i-ai prins.\n\n5 - Dacă lumea-ntreagă spune,\ntrebuie să fie drept,\ncine-n contră nu se pune\neste omul înțelept.\n\n6 - Nimic nu-i mai frumos pe lume ca adevărul nicăieri\nferice viața dăruită acestei unice iubiri.\n\n7 - Din bunul simț fă-ți lege\n- și cît te ții de ea\nde nici o altă lege nevoie nu-i avea.\n\n8 - Judecata sănătoasă și cu buna-cuviință\nsînt doi sfetnici care casei țin statornică ființă.\n\n9 - Bunul simț stă-n adevăruri ce se spun,\nsau nu se spun,\nși-n măsura dintre ele care-o ține-un cuget bun.\n\n10 - Cei care privesc o ceartă și-o ascultă, toți, apoi\nnu vor lăuda pe unul ci-osîndi-i-vor pe-amîndoi.\n\n11 - Cearta nici n-ar ține-atîta de-ar fi unul înțelept\nsau din cei doi ce se ceartă careva n-ar fi nedrept.\n\n12 - Celui vrednic îi dau cinste chiar și inșii necinstiți\n- doar și-aceasta să ne-ndemne să fim vrednici și cinstiți.\n\n13 - O minte sănătoasă îndreaptă ne-ncetat\nspre cinste și virtute pe drumul cel curat.\n\n14 - Nu judeca pe nimeni după talentul său\nci după cum lucrează de bine sau de rău.\n\n15 - Cu bunul simț le placi la semeni,\ncu bunul gînd, lui Dumnezeu,\ncu bunul drum la toți vei place\n- silește-te să le-ai mereu.\n\n16 - La orice cap, căciula lui:\n- ce ești dator, dă orișicui.\n\n17 - E ușor să bagi de vină\ndar e greu să dai lumină,\n- bagă vină orișicine\ndar puțini pot face bine.\n\n18 - Cine nu-i supus în viață față de părinții lui\nn-o să fie bun prieten niciodată nimănui.\n\n19 - Oamenii de îndrăzneală sînt și oameni de cuvînt\nunui om de felu-acesta nu se cere jurămînt.\n\n20 - Ușor găsești cusur la alții\ncăci pot fi pete chiar și-n soare,\ndar numai cel cinstit găsește\nlumina binefăcătoare.\n\n21 - Cea mai sfîntă căsnicie este-atunci cînd se cunună\nși trăiesc nedespărțite: Cuvînt bun și Faptă bună.\n\n22 - Cel care-ți face dar un ou\nar aștepta să-i dai un bou\ncăci numai Bunul Dumnezeu\nne dă, nerăsplătit, mereu.\n\n23 - Darul, cere dar asemeni, - \n- numai dragostea curată\nîși dă totul și nu cere\nde la nimenea răsplată.\n\n24 - Cel ce-ți este numai prieten daruri mici îți dăruiește,\n- daruri mai îți face numai sufletul ce te iubește.\n\n25 - Felul cum dai face-adesea chiar mai mult ca darul tău\n- cît de bun să-ți fie darul, e urît cînd îl faci rău.\n\n26 - A dărui înseamnă un bine făptuit\nferice-acel ce-l face la timp și nesilit.\n\n27 - Mai mult ca darul, mulțumește frumosul fel în care-i dat\n- cînd nu poți da cu bucurie mai bine fă-te c-ai uitat.\n\n28 - Mai greu îți este azi să dai\nși mai ușor ți-ar fi să iai\ndar mîine tot ce azi ai dat\nți se va-ntoarce minunat.\n\n29 - Nimeni nu-i dator să facă ceea ce-i cu neputință\ndar ce poate, fiecare are-o sfîntă-ndatorință.\n\n30 - Orișice s-ar întîmpla\nfă-ți, ce-i datoria ta!\n\n31 - Omul credincios își face datoria nesilit\nnici de frică, nici să placă, ci din cugetul cinstit.\n\n32 - Munca este-o-ndatorire sfîntă orișicărui ins\nlenea-i boala conștiinței,\n- vai de cel de ea cuprins.\n\n33 - Datoria e un lucru de plătit viața-ntreagă,\nfiii mei, voi vă deprindeți să vă fie tot mai dragă\nea începe din pruncie, din cei șapte ani de-acasă\npînă-n clipa morții voastre,\n- fie-vă mereu frumoasă.\n\n34 - Să nu rîzi de nimeni, ai și tu a-tale\nsă nu faci ca hîrbul care-a rîs de oale.\n\n35 - Nu sări măsura bună în nimic din ce lucrezi\n- tot ce-ntrece dreapta cale ca pe-un lucru rău să-l vezi.\n\n36 - Mărturisind greșeala, dorim a repara\ntot răul care-l facem simțirii altora.\n\n37 - De n-ar fi și-n noi păcate, nu ne-am bucura atît\ncînd vorbim de ce, la alții, ni se pare că-i urît.\n\n38 - Din ciocnire ies scîntei\ndin discuții ies idei.\n\n39 - Stai de vorbă cu un altul, nu s-arați că ești deștept\nci mai limpede să iasă ce e bine și e drept.\n\n40 - Disprețul pentru alții și lauda de sine\ncînd ești un om nevrednic, te-arată cel mai bine.\n\n41 - Din toate relele, - acela ce-l fac jignirile mereu\nse iartă cel mai anevoie,\niar de uitat e cel mai greu.\n\n42 - Nu-s disprețuiți cu toții cei care-au păcate vrute\n- dar toți au dispreț de-aceia care n-au nici o virtute.\n\n43 - Disprețul trebuie să fie cel mai tăcut din ce simțim\ncînd ținem calea asta bună, nespuse rele ocolim.\n\n44 - Dragostea sau ura, pe Dreptate-o strică\nori va fi prea mare, ori va fi prea mică.\n\n45 - Cel drept nu se despărțește de dreptate niciodată\nnici cînd ea e înjosită,\nnici cînd ea e înălțată.\n\n46 - Fiul meu, e bine-n viață să ții sfatul ce ți-l spun:\nfii, mai bine, totdeauna drept întîi, - apoi fii bun.\n\n47 - Iubirea de dreptate este în mulți, a nedreptății frică\nși orice om își ia răsplată pe ce-o să facă și-o să zică.\n\n48 - Dreptatea fără Forță, e-o jalnică slăbie\nfără Dreptate Forța, e-o cruntă tiranie.\n\n49 - Prima datorie-n lume a oricui vrea om a fi\neste, fără îndoială, a fi drept în orice zi.\n\n50 - Prieten, la împrumutare,\nești acelui care n-are\n- dar vrăjmaș la-napoiere\nești acelui care-ți cere.\n\n51 - Scurtă-i pacea-ntre dușmani\nura-i lungă ani și ani,\n- strîmtă-i ușa-ntre cei răi\nura-nchide căi și căi.\n\n52 - Te răzbuni pe tine însuți\nși vrăjmașu-ți fericești\ncînd îl cerți pentru dreptate\nși cînd minți ca să-l bîrfești.\n\n53 - Buna îndrumare este și asprime și iubire\namîndouă fac copilul s-aibă minte și simțire.\n\n54 - Priceperea cuprinde credință și veghere\npe amîndouă omul să le-aibă în vedere\ncredința să-l ajute în orice bunătate\nvegherea să-l păzească de-a altora păcate.\n\n55 - Dacă un copil ajunge rău pe-ntregul viitor\ne, de multe ori, din vina primului îndrumător\nîndrumarea căpătată de vreun tînăr în vreun fel\nîi formează-a doua fire peste cea născută-n el.\n\n56 - Nimic nu-i mai puternic decît o pildă bună\ncît ea, nu fac o mie de sfaturi împreună.\n\n57 - Pilda bună e mai tare\ndecît orice îndrumare\nchiar și decît pilda rea\n- fiindcă-i rară, e așa.\n\n58 - Copiii au mai multă nevoie de-un model\nca de nuia, - cînd tatăl i-nvață bunul fel.\n\n59 - De la oameni, de la lucruri și Natură, învățăm\ncum pe căile-nțelepte viața noastră s-o-ndrumăm\nprin acestea fiecare, putem singuri a afla\ncele ce-n copilărie n-a fost nime-a ne-nvăța.\n\n60 - Cînd dăm sfaturi dar nu pilde celor care-i învățăm\nce clădim în ei c-o mînă, cu cealaltă dărîmăm.\n\n61 - Cînd fapta și cuvîntul vor merge împreună\nvor face pentru tine oriunde-o treabă bună.\n\n62 - Frumusețea nu-i nevoie ca să ți-o mai măsluiești\nurîțenia vopsită și mai mult ți-o urîțești.\n\n63 - Făgăduim întotdeauna precum gîndim și cum sperăm\ndar împlinim cît nu ne temem că nu vom mai primi ce dăm.\n\n64 - Încet făgăduiește\ndar grabnic împlinește.\n\n65 - Femeia să se poarte cinstită orișicînd\nacesta va fi-un bine al ei în primul rînd.\n\n66 - Nu osîndi femeia care\no slăbiciune vezi că are,\ncăci cine știe ce calvar\nîi face sufletul amar.\n\n67 - Cinstire-ntotdeauna femeii să-i arați\ncăci toți sîntem în lume ori fii, ori soți, ori frați.\n\n68 - Gelozia-i cea mai tristă formă-a dragostei de sine\nfiara cea mai nesupusă și ne-nstare-a face bine.\n\n69 - Gelozia e-ndoială și pornire furioasă\nea aprinde fără flăcări și o viață și o casă.\n\n70 - Gelozia-i cea mai mare dintre rele-n căsnicie\ncel orbit de ea e-n stare de-orișicare nebunie,\nde-ți vrei liniștită casa și-ți vrei inima-mpăcată\nnu-i da loc în al tău suflet geloziei niciodată.\n\n71 - Pe mulți îi spune-adesea ce caută și ce vor\nun gest și-un semn - mai bine ca toată vorba lor.\n\n72 - Geloșii sînt pe lume cei mai nefericiți\nde ei la toți li-e silă, de toți sînt neiubiți\n- bănuitor întruna, și rău și furios,\nnenorocit, și singur, e sufletul gelos.\n\n73 - Mai bine pierde-o glumă decît un prieten bun\n- urîți ajung flecarii ce numai bancuri spun.\n\n74 - Omul care flecărește nu ajunge la nimic\nun nesuferit devine - și sfîrșește un calic.\n\n75 - Iertăm adeseori pe-aceia ce ne-au bîrfit, uitînd apoi,\ndar nu-i iertăm pe-aceia care îi judecăm, bîrfindu-i noi.\n\n76 - Ierți atîta cît iubești\n- și cît ierți, atîta ești.\n77 - Niciodată urîciosul, meritul nu-ți va ierta\n- totdeauna invidia va bîrfi și judeca.\n\n78 - Mor orice pizmași odată,\nnumai pizma niciodată.\nMor pizmașii de sub soare\nnumai pizma nu mai moare.\nMor pizmașii rînd pe rînd\npizma nu moare nicicînd.\n- Cît trăiește cel vrăjmaș\no să fie și-un pizmaș.\n\n79 - Pizma este o furie ce nu poate suporta\nbunurile și talentul și frumsețea altuia.\n\n80 - Oamenii ce se iubesc\ndeseori se cicălesc,\n- cînd e dragostea curată\nea prin toate se arată.\n\n81 - Invidia este oarbă de aceea umblă-așa\nîmproșcînd în orișicine care iese-n calea sa.\n\n82 - Unii prețuiesc femeia după haina de pe sine\nalții după cea din suflet - cred că asta e mai bine.\n\n83 - Nu trebuie să-njuri pe nimeni\nnici bun, nici rău, nici nalt, nici mic,\nnu trebuie să-njuri niciunde,\nîn nici un fel, și de nimic.\n\n84 - Cel ce s-a-nșelat pe sine sufere doar el apoi\ncel ce l-a-nșelat pe altul o să sufere-amîndoi.\n\n85 - Numai sufletul netrebnic poate fi înșelător\nnumai sufletul netrebnic poate fi-nșelat ușor.\n\n86 - Înșelătoria este meșteșugul cel murdar\ncare întinează fața de nu se mai spală iar.\n\n87 - Neîncrederea în oameni ce-o avem de multe ori\nle slujește-ndreptățire spre-a ne fi înșelători.\n\n88 - Ca să faci bine cuiva\ntu pe altul nu-nșela,\n- căci spărtura e mai rea\ndecît peticul din ea.\n89 - Nu totdeauna se înșală acei ce nu văd ca și noi\nadesea ne-nșelăm noi singuri, dar nu vedem decît apoi\n- cînd cineva vorbește altfel de-același lucru, nu striga,\nci vezi, din partea dinspre dînsul, de nu cumva se vede-așa.\n\n90 - Munte, fără munte - poate\npoate pomul - fără pom,\npiatră fără piatră - poate,\n- dar nu omul fără om.\n\n91 - Ajută-te cu alții, de ești de omenie,\nașa e legea firii: tu lui și dînsul ție.\n\n92 - Întrebarea cea prostească nici nu merită răspuns\n- nu te-opri cu nesimțitul, lasă-l unde l-ai ajuns.\n\n93 - Nu-i destulă-nțelepciune în nimic ce face-oricare\ncînd nu este-n ea iubire, bunătate și răbdare.\n\n94 - Dacă vrei să umbli bine\nși să ai un bun sfîrșit\nsă-l întrebi pe cel-în-vîrstă\nși s-asculți pe cel pățit.\n\n95 - Este-o mare nebunie să te crezi cel mai cuminte\nsînt atîți mai buni ca tine și-napoi și înainte.\n\n96 - Adevărata-nțelepciune nu-i doar a ști ce este rău\nci-i a-ndrepta către mai bine\npe toți cîți ies în drumul tău.\n\n97 - Totul se învață... chiar virtutea toată\nnumai s-ai voință tare și curată.\n\n98 - Cu cît mai mare-i judecata,\ncu-atît mai mică e iubirea\ncu cît mai aspră e dreptatea\ne mai puțină mulțumirea.\n\n99 - Nu-i destulă cumpătare\nnici virtute-n omul care\njudecînd pe alții n-are\nnici iubire, nici răbdare.\n\n100 - Ferește-te viața-ntreagă să judeci după-nfățișare\npe nici un om,\nîn nici o vreme,\noricine-ar fi\nși orice-ar pare.\n\n101 - Bunul simț și judecata pașnică și sănătoasă\nsînt doi sfetnici ce duc pace și lumină-n orice casă.\n\n102 - Adevărul și Dreptatea sînt averea tuturor\n- nici a cui le-a spus întîiul,\nnici a celui următor.\n\n103 - Iubiți sfaturile bune și mustrările iubiți\niar nu laudele - ele nu vă fac mai buni, să știți.\n\n104 - Vei păcătui-mpotriva bunei-cuviințe dacă\nlauzi prea peste măsură, orișicine ce-o să facă.\n\n105 - Ne bucurăm de bunii oameni\nce laudă în noi ce-i bun\ndar ne-ntristăm cînd prea mulți alții\nnedrepte laude ne spun.\n\n106 - Dorința de-a primi un merit\no laudă ce ne-auzim\nne-ajută, întărind virtutea\nspre binele ce-l năzuim.\n\n107 - A lăuda din suflet, un lucru bun, e-un fel\nde-a ajuta tu însuți cu mîna ta, la fel.\n\n108 - Oamenii cei vrednici care merită-a fi lăudați\nvor primi mai cu plăcere ca să fie criticați.\n\n109 - Dintre toate cîte-s rele, înțelegem toți ușor\ncă nici una nu-i ca lenea, mai spre răul tuturor.\n\n110 - Lauda-i o lingușire mai ascunsă și mai fină\norișicine-o vrea, își face calea de primejdii plină.\n\n111 - Cui îi place lingușirea\no să-i placă și bîrfirea\namîndouă-s patimi rele,\n- vai de cei dedați la ele.\n\n112 - A munci e-o datorie pentru orice om, oricînd\ncine nu și-o împlinește, merită să stea flămînd.\n\n113 - Stomac gol, șorț de mătase\nasta bagă boală-n oase\nși nefericirea-n case,\n- haine scurte și-mpănate\nbagă sufletu-n păcate\nde nu-i cine-a le mai scoate.\n\n114 - Luxul și mîndria\nfrați cu nebunia.\n\n115 - Luxul e păcat de moarte\ncît e cineva lipsit, - \nnu-i al tău ce-ți prisosește;\n- dă-l la cel nenorocit.\n\n116 - Masa este-ntăritoare\ncunoștinții-ncepătoare,\nprieteniei mijlocire\niar iubirii, mai iubire.\n\n117 - Tunde-ți oile că-s oi\ndar să nu le și jupoi, - \n- ia cinstit ce e cu drept\ndar să nu pui mîna-n piept.\n\n118 - Cel în stare de-o minciună nu e vrednic om pe lume\ncel ce nu știe să tacă nu e vrednic să îndrume.\n\n119 - Săvîrșești o nedreptate\ncînd întreci măsura-n toate.\n\n120 - Nimeni n-a mințit vreodată dintr-un gînd de-a face bine\nmincinosul caută numai să cîștige pentru sine.\n\n121 - Om e numai cel ce are o purtare omenească\n- nu trăiește să mănînce ci mănîncă să trăiască.\n\n122 - Mîndria cea rănită\ne încă și mai rea\nca fiara cea lovită,\n- păzește-te de ea.\n\n123 - Cu cît vrea cineva să pară\nmai mare, - cu atît mai mic\nși mai netrebnic o s-apară\nși mai de rîs și mai calic.\n\n124 - Dacă-n noi n-ar fi mîndrie, n-am bîrfi pe-a nimănui\n- nici pe-a altora n-o vede cine n-ar avea pe-a lui.\n\n125 - Mîndria ca și foamea-i mama\ncelor mai rele hotărîri\ncăci ea te face în atîtea\nprimejdii grele să te vîri.\n\n126 - Mîndria ca și foamea-i mama\ncelor mai rele hotărîri\ncăci ea te face în atîtea\nprimejdii grele să te vîri. .\n\n127 - Moda-i un tiran de care doar cel bun se liberează\nși acela ce deasupra poftelor firești s-așează.\n\n128 - Voința crește prin voință\niubirea prin iubire crește\ncum crește cinstea tot prin cinste\ncînd omul crede și muncește.\n\n129 - Ascultarea liniștită totdeauna-i de folos\n- datoria este-o lege pentru cel conștiincios.\n\n130 - O iubire cît trăiește\nnu-i nicicînd nepăsătoare\n- nepăsarea nimicește\nchiar iubirea cea mai mare.\n\n131 - Nu atinge nici cu gîndul lucrul care nu-i permis\n- cugetul curat e perna unde-ai cel mai dulce vis.\n\n132 - Orice faptă necurată se sfîrșește rușinos\n- numai cei cu căi curate vor avea sfîrșit frumos.\n\n133 - Poți să-ți speli de pe veșminte totdeauna orice pată\nînsă pata rușinoasă de pe nume - niciodată.\n\n134 - Nu făgădui ușor\n- ce promiți, rămîi dator.\n\n135 - Nu-i nebun cel care crede\ne nebun cel care minte\n- să spui drept, iar nu minciună\nde-aia ți s-au dat cuvinte!...\n\n136 - Nu plăti cu răul - răul, - ci-n frumosul tău răspuns\nsă se vadă omenia - și pe față și-n ascuns.\n137 - Cel nobil nu-i numai lumină,\nci e exemplu și căldură\nel răspîndește și iubire,\nnu numai învățătură.\n\n138 - Cinste-acelui ce rămîne om curat - chiar și lipsit\ncinste și mai mult acelui ce-a răbdat c-a fost cinstit.\n\n139 - Virtutea ce-i nevoie ca altul s-o păzească\nnu merită păzită,\n- tot rău o să sfîrșească!\n\n140 - Lingușirea și mîndria se iubesc și se atrag\ncăci la una de cealaltă le e totdeauna drag.\n\n141 - Ușa care niciodată n-ai s-o mai deschizi așa\ncaută s-o închizi cu pace și frumos în urma ta.\n\n142 - Erou e-acela care are\ncurajul de-a lupta voios\nchiar cînd nu-și vede răsplătirea\nnici slava Țelului frumos.\n\n143 - Nu-i iubire fără jertfă\nnici dreptate fără rînd,\nnici plăcere fără muncă\nnici izbîndă neluptînd.\n\n144 - Frumusețea cea mai mare nu-i cuvîntul care-l spui\nci-i dovada luminoasă a înfăptuirii lui.\n\n145 - Sînt singurătăți pe lume care-atît de-adînc grăiesc\nși tăceri ce mai puternic decît orice grai vorbesc.\n\n146 - Dacă n-ai să-nveți tăcerea\nn-ai să știi nici să vorbești\ncele mai adînci cuvinte\ncu tăcerea le rostești.\n\n147 - Numai după-o foame lungă simți plăcerea de mîncare\nși frumsețea biruinței - numai după-o luptă mare.\n\n148 - Îndreptarea ta nu vine din afară niciodată\ncînd nu vine dinăuntru, dintr-o inimă schimbată.\n\n149 - Pe-un nebun nici o avere nu-l va face prețuit\npe-un cuminte nici o lipsă nu-l va face necinstit...\n150 - Dă din pîinea ta o parte celui care-așteaptă\nnu-n cuvinte stă credința, ci s-arată-n faptă.\n\n151 - Dă din toate, totdeauna și oricît socoți\ndar nu cere nimănuia și nicicît, - de poți.\n\n152 - Cine nu-și dă cinstea lui\nnici n-o ia pe-a nimănui.\n\n153 - Doi ani îi trebuie-unui om\nsă-nvețe să vorbească\ndar ca să-nvețe a tăcea,\n- cîți ani să-i trebuiască?\n\n154 - Cine-i crud c-o vietate\nși nepăsător c-un pom\nsau neiubitor cu-o floare\n- nu-i bun nici față de om.\n\n155 - De vrei să poruncești vreodată\nînvață mai întîi s-asculți\n- dar înțelepții ascultării\nîn vremea de-astăzi nu sînt mulți.\n\n156 - Nu te-arați nicicînd mai bine\nce gînd ai și ce om ești\nca atuncea cînd de altul\ncu altcineva vorbești.\n\n157 - Un cămin cald\nși-o femeie harnică și credincioasă\nsînt comori cum nu-i comoară mai de preț\nși mai frumoasă.\n\n158 - Doar cinstea și dreptatea îl fac pe un popor\ncinstit de alte neamuri\nsau josnic tuturor.\n\n159 - Mic e omul care-ntruna judecă greșeli străine\nmare-i cel ce iartă pe-alții,\nși se judecă pe sine.\n\n160 - Nu făgădui din gură că-o să dai, ci dă!\n- așa\nte va arăta mai bine că ești om,\n- din fapta ta!\n\n161 - Toți proștii pot a judeca\ndar a-mpărți dreptatea, - ba\naceasta pot numai cei drepți\ncăci numai ei sînt înțelepți.\n\n162 - Datoria-i trebuința de a face și-nțelege\ndin îndemnul conștiinței tot ce-ți spune Sfînta Lege.\n\n163 - Cel care dă mai mult, - acela\ne omul cel mai cîștigat\ncăci totdeauna cu dobîndă va strînge el ce-a semănat.\n\n164 - De vrei să cîștigi, oriunde\ndoi saci trebuie să ai:\nunul să primești cadouri\niar din celălalt să dai.\n\n165 - Nu confunda virtutea cu nici un rău pe lume\ncinstit să judeci toate, și spune-le pe nume\ncăci orice nume, nobil sau josnic, le-ai fi dat\nvirtutea-i tot virtute, păcatu-i tot păcat.\n\n166 - Rușinea c-ai făcut un rău\nși meriți o mustrare,\n- e semnul cel mai bun că ești\npe căi mîntuitoare.\n\n167 - Stai de vorbă cu copiii cît mai des și iubitor\nși-ai să vezi cîte-adevăruri vei afla din gura lor.\n\n168 - Unde nu-i înțelepciune e nevoie de-ascultare\nunde nu-s nici una, este nenorocul cel mai mare.\n\n169 - Bine-ar fi ca cei mai tineri\ns-aibă vorbă mai puțină\nși mai multă ascultare\n- căci doar asta dă lumină.\n\n170 - Dacă știi că printre oameni ai să umbli și trăiești\nține minte: pe nici unul n-ai drept să-l disprețuiești.\n\n171 - Batjocurile ies din minte\ndar urile din simțăminte...\ndisprețul de la cap pornește\ndar ura-n suflet zămislește.\n\n172 - De ce te plîngi de dușmani? - cum crezi a te iubi\nacei pe care-i mustră tot felul tău de-a fi?\n\n173 - Prietenul mi-arată ce pot și știu să fac\ndușmanul mă învață ce trebuie să tac.\n\n174 - Nu spune la prieten ci ține numa-n gînd\nce nu vrei să audă dușmanul tău curînd.\n\n175 - Omului, învățătura, nu-i prea dă nimic de-afară\nci ea numai ce-i întrînsul, mai frumos îl desfășoară.\n\n176 - Virtutea, doar virtutea\ne tot ce datorăm\nsă-i învățăm pe-aceia\npe care-i educăm.\n\n177 - Cel care-ndrumă pe-alții, - să fie-ntîi cinstit\nom cult, dar fără cinste, ca zdreanța e privit.\n\n178 - Pornirea de-a-ntrerupe pe altul cînd vorbește\nprostie și-ngîmfare, nu minte, dovedește.\n\n179 - Oricîte-ndrumări frumoase am da celor ce ne-ascultă\npilda ce le-o dăm cu fapta, are roada cea mai multă.\n\n180 - Numai buna îndrumare\nva-nvăța buna purtare.\n- Vai de fiul răsfățat\ncare crește ne-ndrumat,\nvai de viitorul său\nși de-al cui îl crește rău!\n\n181 - Cuvintele urîte ce azi le-aud la noi\ndin fiii noștri, mîine, ni le-auzim-napoi.\n\n182 - Puneți înaintea celor care vreți să-i învățați\npilda oamenilor vrednici, ce-au trăit cum le-arătați.\n\n183 - A-ți arăta mînia prin semne sau cuvînt\ne lucrul cel mai josnic și prost de pe pămînt.\n\n184 - Poți să spui, ades, prin gesturi\ncît nu spui prin vorba ta:\n- celui care înțelege\ni-e de-ajuns ce spui așa.\n\n185 - Mustrarea prietenoasă, - oricît e-un om de rău,\nl-ajută ca să-și vadă, și schimbe, drumul său.\n\n186 - Cît de mari, a-noastre greșuri, le tăcem\ncît de mici, la alții, toate le vedem.\n\n187 - Cînd copilul tău va face un păcat - și-i pare rău\nlaudă-i sinceritatea, și îi iartă pasul rău.\n\n188 - Numai părinții sînt pe lume\nacei ce nu te pizmuiesc\nși care de-ale tale daruri\nse bucură și te iubesc.\n\n189 - Pizma este neliniștea sufletului urîcios\nde tot ce-ar vedea la alții bun și vrednic și frumos.\n\n190 - Invidia-i firească la omul necinstit\nși totuși, ea-i un viciu și-un drum nefericit.\n\n191 - Invidia-i satană că poate să urască\nce-ar fi mai mult pe lume să creadă și iubească.\n\n192 - Orișice virtuți, pe lume,\nau cu pizma de luptat -\nnici un drept n-a fost vreodată\nde veninul ei cruțat.\n\n193 - Rostul hainei e să-mbrace trupul bine și frumos\ndacă ni-l dezbracă, are rostul cel mai rușinos.\n\n194 - Înjurătura-i ca noroiul ce-n sus l-arunci nesocotit\nse-ntoarce totdeauna-n capul acelui ce l-a azvîrlit.\n\n195 - Ah, dacă toți ar fi-nțelepți\nși-ar face bine, și-ar fi drepți\npămîntu-ar fi un rai mereu...\n- așa-i un iad cumplit și greu.\n\n196 - Lauda, cînd e pe merit, fă-o tare și pe loc\ndar cînd nu e meritată, taci și n-o mai fă deloc.\n\n197 - Laudele de la alții atunci cînd le merităm\ncu bun-simț, cu modestie și smeriți să le-ascultăm,\nînsă cînd sînt lingușire sau minciuni, - de le primim\ncă sîntem cei mai netrebnici, - doar atîta dovedim.\n\n198 - Cui muncește\npîinea-i crește\ndar cui șade\npîinea-i scade.\n\n199 - Buna creștere-i oglinda unde poți să te privești\nși fereastra cea prin care te văd alții cine ești.\n\n200 - Învață-i pe copii să fie\nmodești și buni și drepți oricînd\natunci cu toții o să-i vadă\no bună creștere avînd.\n\n201 - Minciuna e un rău atîta de mare și de necinstit!\n- oricărui om, ori mic, ori mare, să-i fie de nesuferit.\n\n202 - Cînd îl bănuiești vreodată\npe vreun om că te mințește\nde te faci că-l crezi,\nmai bine ai să-l vezi,\n- căci îndrăznește.\n\n203 - Puteți munci cît vreți ca fii\npe bunul drum să-i îndrumați,\nei cresc la fel cu cei de care\nprin prietenie sînt legați, - \ndeci dacă-i vreți pe fiii voștri\nplăcuți în fața tuturor\nsă-i ajutați ca să-și aleagă\nprieteni buni, de felul lor.\n\n204 - Să mănînci întotdeauna cît un om ce-i sănătos\ndar să bei atîta numai cît bolnavul cel fricos.\n\n205 - Cînd te prea lauzi cu virtutea\nprin mers, prin gesturi și prin grai\nnu faci decît mai mulți să vadă\ncă nu o ai... că nu o ai!\n\n206 - Frumusețea îmblînzește\npe oricare mînios\n- spune-i, cui ți se răstește,\nun cuvînt și-un gînd frumos!\n\n207 - Cei ce n-au voință-n ei\nnu sînt flăcări ci scîntei...\n- n-au putere-a viețui\nmor nainte de-a trăi.\n208 - Să-ți fie prietenia averea cea mai rară\ncomoara nu-i un prieten, dar prietenu-i comoară.\n\n209 - Prietenia să vă fie totdeauna ca un cult\ncînd un prieten vă iubește\n- voi iubiți-l și mai mult.\n\n210 - Dragi prieteni,\nnu-n necazuri\nsau în greu\nsau în nevoi\nci pierzarea voastră este-n dezbinarea dintre voi.\n\n211 - Fiule, iubește munca, fie-ți orișicît de grea\nea-i o mare trebuință și un bine-n viața ta.\n\n212 - Fii voios muncind, - arată-ți mulțumirea că trăiești\nnu știi ce nenorocire e să nu poți să muncești.\n\n213 - Nu fi leneș! - totdeauna fă ceva folositor,\ne atîta bucurie în al muncii tale spor!\nDar e-o vină și-o rușine și-un păcat să lenevești\n- te va osîndi și pîinea ce-o mănînci, de nu muncești.\n\n214 - Să muncești cu îndrăzneală pentru ce-i adevărat\nAdevărul, ca și munca, nu te lasă rușinat.\n\n215 - Omul cel fricos și leneș,\ncel dintîi se prăpădește\nnumai munca te ridică și curajul te-ntărește.\n\n216 - Împlinindu-ți datoria vei fi om adevărat\nnumai cel ce și-o-mplinește va fi binecuvîntat.\n\n217 - Nu-i în cele dinafară fericirea-n viața ta\nci-i în cele dinăuntru, în virtute - și prin ea.\n\n218 - Fericirea ta o afli cînd pe-a altora o cați\nblestemat e cel ce rîde cînd ai lui sînt întristați.\n\n219 - Prea puțină minte capeți\ndin ce alții îți arată,\nnumai din ce-nveți tu singur\ncapeți minte-adevărată.\n\n220 - Trăind numai pentru tine ești un om îngust și rău\nomul vrednic își ajută fratele-n necazul său.\n"
}