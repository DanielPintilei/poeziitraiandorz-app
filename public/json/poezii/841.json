{
"t" : "Din alte diferite părți",
"d" : "",
"s" : "1 - Duhul cel curat e-altarul de lumină-al Celui Drept\nScaunul Lui Cel Sfînt e mintea care judecă-nțelept\ncăci în mintea curățită prin Cuvîntul Cel Curat\nși-ntr-un duh sfințit de milă stă ce este-adevărat.\n\n2 - Pentru lume totdeauna moartea este fioroasă\noamenii vor totdeauna să și-o facă mai frumoasă\nsă le-apară mai plăcută\n- dar ea este tot grozavă\n- numai Adevărul face drumul morții, drum de slavă.\n\n3 - Cînd ești în frumoase locuri și în clipe fericite\nvrei să ai mereu alături și ființele iubite\nde aceea Adevărul vrea ca-n Țara Lui cea Bună\npe cei ce-L iubesc să-i aibă totdeauna împreună.\n\n4 - Noi urîm un om văzîndu-i numai faptele lui rele\ndar nu-i știm de cele bune\nnici nu întrebăm de ele\nînsă-i devenim prieteni cunoscîndu-i cele bune\nși iertîndu-i cele slabe,\nmai nainte de-a le spune.\n\n5 - Fapta bună e minunea care fericește doi:\nși pe cel ce dăruiește și pe celălalt apoi.\n\n6 - Nu poți face-o faptă bună fără să îndemni cu ea\nși pe alții s-o urmeze și să caute-a face-așa.\n\n7 - Nu te mîndri cu-nțelepciunea străină\ncăci nu este-a ta\nși nici cu-a ta,\ncăci prin mîndrie arați că n-ai cît trebuia.\n\n8 - Mai de preț e-nțelepciunea chiar ca un întreg popor\nau pierit popoare, - însă nu înțelepciunea lor\n- căci înțelepciunea este\nun tezaur prețios\nce cu cît se învechește\ne mai scump și mai frumos.\n\n9 - Nu de locul unde te-afli,\nci de felul tău cinstit\ndovedești că ești om vrednic\n- sau ești de disprețuit.\n\n10 - Munca face sănătate\nlenevia doar păcate.\nMunca crește bucuria\ntrîndăvia - sărăcia.\nMunca-ți strînge-n casă spor\nlenea, - ura tuturor.\n\n11 - Prea multe parfumuri, prea puțin săpun,\n- prea multe podoabe, prea puțin cap bun.\n\n12 - Cînd te duci la un om mare\nsau la un străin la masă\nai de grijă totdeauna\nsă te duci sătul de-acasă.\n\n13 - Cumpătatul ia puțin\nși nu-și umple sacul plin,\nnici în urmă, nici întîi\n- ci e om cu căpătîi.\n\n14 - Pe-un străin cînd ai la masă,\nsă-l cinstești cu tot din casă,\ncăci străinu-ți vine-odată\n- cinstea ta-i pe viața toată.\n\n15 - Gospodina cea-nțeleaptă, nu se-așează niciodată\nsă mănînce împreună cu ceilalți la masă, roată,\nci-ngrijește cu iubire ca ceilalți să ia de toate\nși pe urmă, mulțumită, ea mănîncă ce mai poate.\n\n16 - Masa-i pentru veselie,\n- fă așa ca cei chemați\nnici cît stau\nși nici cînd pleacă\nsă nu fie întristați.\n\n17 - Pedepsește totdeauna cu iubire și măsură:\ncui faci nedreptate simte,\n- și-ai să te alegi cu ură.\n\n18 - Moartea este-ncununarea pentru cel victorios\ncăci ea trece-n veșnicie din frumos în mai frumos.\n\n19 - Să nu-ți fie niciodată teamă de-o dorință mare\ndacă poți să ai asemeni, pentru ea, voință tare!\n\n20 - Cel mai greu mormînt pe lume\ne mormîntul disperării\nîn el omul își îngroapă\ntoată viața lui, pierzării.\n\nPînă cînd la disperare,\nomul n-a ajuns, - din toate\npoate iar să se ridice\nși erou s-ajungă, poate!\n\n21 - Lupte și necazuri are\norișice iubire mare,\n- cine n-a-ndurat ani grei\nnu va ști iubirea ce-i.\n\n22 - Nu pot fi-n viața noastră două mari iubiri la fel\nmare, numai o iubire poate-avea un om în el.\n\n23 - Fericită e iubirea\nși cînd dă și cînd primește\nbucurie dînd la dînșii,\nbucuroasă și trăiește.\n\n24 - Dragostea dintîi, - cu grija cea mai mare, s-o păziți\ncăci asemeni ei, o alta, în viață nu găsiți.\n\n25 - Cea mai naltă fericire\neste-n moarte și-n iubire,\npentru omul credincios\nce-a știu trăi frumos.\n\n26 - Prietenia-ți face drumul cel mai scurt și mai ușor\nîn ea totul este dulce, cald și binevoitor,\nun asemenea prieten totdeauna e-o comoară\nfericită-i toată viața dulcea prietenie rară.\n\n27 - Mulți prieteni\nca mulți pepeni\ndin grămadă, cîți i-aduni\nunul-doi de-i afli buni.\n\n28 - Cei răi nu pot fi buni prieteni,\nei sînt soți, cît uneltesc -\nși se-njură unul pe-altul la dezmățul ce-l trăiesc.\n\n29 - Dă-ți silința ca prin muncă\nsă-ți faci viața luminoasă\nsă fii tuturora pildă\nfericită și frumoasă.\n\n30 - Unitatea-n căsnicie\nvă dă vieții temelie,\n- dezbinarea dintre voi\nvă zdrobește pe-amîndoi.\n\n31 - De un taur te ferește cînd vei sta-naintea sa,\nde măgar întotdeauna cînd napoia lui vei sta,\ndar de bîrfitor și șarpe te ferește-oriunde-ai fi\ncăci aceștia oriunde umblă a te otrăvi.\n\n32 - Dacă semeni spini, grijește\nnu umbla desculț, de vrei\nca să nu te zgîrii singur\nși să nu te-nțepi tu-n ei.\n\n33 - Vorba rea a spart mai multe capete - decît toporul,\n- chiar mai rău ca ucigașul face rău clevetitorul.\n\n34 - Apa lină pe deasupra, are multe gropi afund,\n- cei cu vorbele mieroase multe viclenii ascund.\n\n35 - Găina cîrcîind prea mult,\npuține ouă-adună,\n- și omul prea lăudăros,\npuțină treabă bună.\n\n36 - Butea goală sună tare,\nbutea plină n-are glas,\n- în vorbirea celui trufaș nu te-ncrede nici un pas.\n\n37 - Fățarnicul e un cărbune acoperit ce arde rău\n- de om fățarnic,\nca de șarpe fugi cît îl vezi în drumul tău.\n\n38 - Adevărul niciodată, gol să nu-l înfățișezi\nci îmbracă-l în veșmîntul care mai plăcut îl crezi\n- adevărul gol, nu-i place nimănuia să i-l spui\nînsă îmbrăcat cu grijă îi mai place cui și cui.\n\n39 - Gelozia e tiranul peste patria iubirii\n- cine-i cade-n închisoare, pierde cerul fericirii.\n\n40 - Gelozia e durerea de-a vedea și pe-alții-avînd\nce-avem noi,\n- dar mai dulce și frumos al lor părînd.\n\n41 - Îmbrăcămintea să te-arate\nnu ceea ce ești tu și poți\nci-aceea ce ar fi cu cinste\nși bine - să te-arați la toți.\n\n42 - Din greșeala-ți cunoscută, prostul bîrfă-ți face\nînțeleptul - sfătuire,\n- prietenul ți-o tace.\n\n43 - De-acel ce nici n-ascultă și nici nu are minte\naproape este groapa, - abia un pas-nainte.\n\n44 - Cît de bun ți-ar fi vecinul, - gardul nu-l desface\nnici nu știi din ce nimicuri, foc se poate face.\n\n45 - Este sigur că păcatul va aduce nenoroc,\n- fericirea și păcatul nu pot sta-n același loc.\n\n46 - Puține vorbe sînt cuvinte,\nmulți vorbitori sînt vorbăreți,\n- puține să le iei aminte\nși multe-aruncă fără preț.\n\n47 - Cum e puiul, așa-i ciorba\ncum e omul, așa-i vorba.\n\n48 - Pe acel cu vorbe multe\nrari sînt cei ce-o să-l asculte,\nși mai rari vor ține minte\nrevărsarea-i de cuvinte.\n\n49 - Vezi virtutea doar la alții\niar la tine doar greșeala\nca să nu te roadă pizma\nși să nu te piardă fala.\n\n50 - Prețuit e diamantul,\nînsă sfatul bun, nu este,\n- deși diamantul piere\n- și-un sfat bun în veci trăiește.\n\n51 - Niciodată nu se-ndreaptă cel ce află ne-ncetat\ndrept pentru-ale lui abateri,\nscuze pentru-al lui păcat.\n\n52 - Spune despre mîntuire orișicui și ori la cine\nchiar nemîntuind pe nimeni, te vei mîntui pe tine.\n\n53 - Muștele se prind cu miere, oamenii cu vorba bună,\n- cearta și cu prietenia nu pot sta mult împreună.\n\n54 - Omul bun și fapta bună sînt ca fagurii de miere\nnu te saturi niciodată ci guști tot mai cu plăcere.\n\n55 - Cel ce umblă cu minciuna umblă cu pisica-n sac\nîi vezi ghearele odată\n- și-apoi nu-l mai crezi în veac.\n\n56 - Femeia trebuie să facă tot ce se poate ne-ncetat\nsă aibă o purtare bună și s-aibă sufletul curat.\n\n57 - Femeia care știe tace\ne una dintre cele rare\nvorbi știu toate celelalte\ndar a tăcea-s puține-n stare.\n\n58 - Ordonează-ți în viață\ngesturile și umblarea\nși veșmintele și vorba\ncum îți spune cumpătarea.\n\n59 - Omul care-și vede vina\nși și-o-ndreaptă-ascultător\nprețuiește-l totdeauna: - este-un om superior.\n\n60 - Omul cumpătat își are totul rînduit și bine\ndupă mintea lui, - purtarea și veșmîntul de pe sine.\n\n61 - Calul laudă-ți-l mîine,\nfiul cînd va fi bărbat,\nfiica ta cînd va fi mamă,\n- iar pe tine niciodat’.\n\n62 - Cu cei mari vorbește frumos, dar și puțin\ncu cei de-aceeași vîrstă, - cuvînt plăcut și lin\ncu cei mai mici, - cu sfatul părintelui cinstit\n- și fi-vei totdeauna un prieten prețuit.\n\n63 - Chiar și-n gesturile tale să te-arați cuviincios\nde respect se face vrednic numai cel respectuos.\n\n64 - Haina noastră, este fața trupului care-l avem, - \nca și-a sufletului haină, - tot curată s-o ținem!\n\n65 - Omul cumpătat să umble și-n afară îngrijit\n- trupul ni s-a dat, să fie tot ca sufletul păzit.\n\n66 - Biruiești mînia dacă taci mereu\nde te rogi o clipă - vei scăpa de greu.\n\n67 - De la om e numai pacea liniștită și frumoasă\niar mînia este numai de la fiara furioasă.\n\n68 - Să ne-mbrăcăm cum se cuvine\n- nu cum se-mbracă nu știu cine.\n\n69 - Mai de preț e Adevărul chiar în zdrențe îmbrăcat\nca minciuna-mpodobită în veșminte de-mpărat.\n\n70 - Dacă vei voi puternic, ținta ce-ți propui s-atingi,\nnu-i putere să te țină,\nnu-i vrăjmaș să nu-l învingi.\n\n71 - Dacă vrei să faci doar bine\n- și cînd drumul ți-e curat -\nBinele va fi cu tine\nși-ai să-nvingi neapărat.\n\n72 - Cel conștiincios în toate are cuget liniștit\niar cel liniștit în sine, este omul fericit.\n\n73 - Dragostea nelegiuită te aprinde în suspine,\nte-ntinează în păcate\nși te-ngroapă în rușine.\n\n74 - Desfrînarea nimicește mai întîi iubirea ta\nși-ți aduce-n casă ura și cruzimea după ea...\niar apoi aceste rele, - alte rele-n fii aprind\nși-apoi roadele amare cine știe cît se-ntind.\n\n75 - Cinste și recunoștință pentru orice om cinstit\nbinefacerea se cere răsplătită fericit.\n\n76 - Limba fără oase, oasele zdrobește\n- cînd prea fără minte umblă și vorbește.\n\n77 - Nu e noapte fără ziuă\nși nu-i ceață fără soare\nși nu-i iarnă fără vară\n- însă toate cer răbdare.\n\n78 - Nu e munte fără nori\nnici om fără bîrfitori.\nNorii trec, munții rămîn\n- adevăru-i tot stăpîn.\n\n79 - Mincinosului din sat\ni-a ars casa - și-a strigat\na strigat cît a putut\nînsă nimeni n-a crezut,\n- mincinosul nu-i urmat\nnici cînd spune-adevărat.\n\n80 - Hoții mint că n-au furat,\nfurtul spune-adevărat,\nhoții mint de nu mai pot\nfurtul însă spune tot.\n\n81 - Nu-și alină setea omul care bea din pumn străin\n- numai pîinea muncii tale te va sătura deplin.\n\n82 - Cu lemne-mprumutate nu te-ncălzești cum vrei\n- viața mulțumită, din munca ta s-o iei.\n\n83 - Ai nădejde-n orice vreme și muncește neclintit\n- nu întîrzia izbînda celui ce-a nădăjduit.\n\n84 - Numai munca bucuroasă poate liniștea să-ți țină\nși să-ți facă viața bună\nși să-ți facă masa plină.\n\n85 - Poți fugi de ochii lumii,\n- dar de conștiința ta\nn-ai să poți să fugi niciunde\ncînd ți-o-ncarci c-o vină grea.\n\n86 - Răul nu te-nvinge-atuncea\ncînd îl vezi că-i numai rău\nci cînd pare că e bine, atunci cazi în lațul său.\n\n87 - Cine face rău la altul\n- cînd se-așteaptă mai puțin\no să și-l primească-ntocmai\nde la prieten sau străin.\n\n88 - Dacă nu te temi de rău n-ai să umbli bine\ncăci vicleni și lacomi sînt, mulți pe lîngă tine.\n\n89 - Răul totdeauna-ntoarce peste cel ce l-a pornit\n- ca să n-ajungi de rușine fii mereu un om cinstit.\n\n90 - Nu batjocori credința tatălui și-a mamei tale,\nochii care-și rîd părinții\nîi vor scoate corbii-n vale.\n\n91 - Rău sau bine dacă face, omu-și face numai lui\n- nu-i în el de altul milă?\nnici în altul de el nu-i!\n\n92 - Te joci cu șarpele? - să știi\ncă ai, curînd, mușcat să fii.\n- Te lupți cu balta? - negreșit\nvei fi udat și murdărit.\n\n93 - Cine poate să-njosească cinstea altuia, acel\ndovedește că nu are nici un fel de cinste-n el.\n\n94 - Cine are o credință și din suflet și-o cinstește\nniciodată pe credința altuia n-o înjosește.\n\n95 - Cînd un sărac mănînc-o rață\nbolnav e unul din ei doi,\n- căci altfel rața cu săracul\nnu se-ntîlnesc numa-n zăvoi.\n\n96 - Unde-n țară lăcomia\npe cei mari îi stăpînește\n- pe cei mici doar sărăcia\nși mizeria-i pîndește.\n\n97 - Cu zgîrcitul și cu lupul nu te-mprieteni nicicînd\ngura lor întruna cere, pîntecu-i mereu flămînd.\n\n98 - Fugi de omul mînios\nca de lupul furios\ncăci ca leul cel mai crud\nbagă groaza-n cîți l-aud.\n\n99 - Pizma este ca oțetul care-și roade vasul său\nse consumă și se pierde, el pe sine, omul rău.\n\n100 - Vorba rea, ce iute zboară\nnici n-o spui - și ea-i prin țară\n- fugi cît poți de vorba rea\nnici n-o spune, nici purta.\n\n101 - Nu da sfat în loc de pîine,\ncă zgîrcenia se vede\niar flămîndul care-ascultă, nu te crede,\nnu te crede.\n\n102 - Cînd îți ții capul prea sus\nmult nu-i drept din cît ai spus,\ncăci cînd spui adevărat\nîți ții capul mai plecat.\n\n103 - Cînd te laudă prea tare omul necinstit\nte arată ca nevrednic și disprețuit.\n\n104 - Mîndria, neplăcută la orișicine-a fost -\ndar cea mai neplăcută e la nebun și prost.\n\n105 - Numai după pace simți ce-i bucuria,\ndupă depărtare cum e prietenia,\ndupă întuneric ce bună-i lumina\nși după-osteneală ce dulce-i odina.\n\n106 - Pacea ta ți-o pierde flecăreala ta\n- nimenea nu-ți face rău ca gura ta.\n\n107 - Aici vom rămînea mereu\noricît de-nțelenită-i glia\ncu-atît cu cît arăm mai greu\nva fi mai mare bucuria.\n\n108 - Aici vom rămînea luptînd\nspre biruința pentru care\nne-au ars strămoșii rînd pe rînd\nsă facă țara-nfloritoare.\n\n109 - Și-aicea vom muri-apărînd\nun adevăr și-o moștenire\nce naintașii ne-au lăsat\nc-o luptă pînă la jertfire.\n\n110 - Aicea în acest pămînt cu ei s-avem odihnă-odată\natunci și-n acest cer cu ei\no s-avem parte de răsplată.\n\n111 - Ferice-acei ce-și împlinesc\nfrumos întreaga datorie\nfrumos viața și-o sfîrșesc\nfrumoși se duc în veșnicie.\n\n112 - Un talisman neprețuit\ne-nțelepciunea dreaptă\nea-ți face sufletul cinstit\nși mintea înțeleaptă.\n\n- Culege-o ori de unde-o poți\nși-n frunte ți-o așează\nși cît trăiești, mai mult ca toți\niubește-o și-o urmează.\n\n113 - De ești un om adevărat,\numblînd pe dreapta cale,\nmai scump ca aurul curat\ne prețul vieții tale.\n\n- Lumina ta și urma ta\nde-ar fi strălucitoare\nși-urmașii-n veci ți-ar așeza\ncununi nemuritoare.\n\n114 - Mică, mare, - apa trece,\npietrele rămîn mereu\ntreacă tot dar să rămînă dragostea și Dumnezeu.\n\n115 - Abia la moarte vede omul\ncum trebuia să fi trăit,\n- acel ce vede înainte\nva fi-nțelept și fericit.\n\n116 - Cum e după-o zi de muncă mersul la hodină\nașa-i trecerea în moarte, după-o viață plină.\n\n117 - Greu e cînd de toate ești lipsit mereu\ndar fără credință este cel mai greu.\n118 - Multe vase, din afară sînt frumoase și spălate\ndar urîte-s înăuntru și-n tot felul necurate\ntot așa sînt unii oameni, credincioși și buni, pe față,\nînsă vai de cine are a-i ruga ceva-n viață.\n\n119 - Vai de omul singur fără soț la greu\ndar mai vai de omul fără Dumnezeu.\n\n120 - Binele te poate ajuta degrab, - \ndar ce-ți poate omul păcătos și slab?\n\n121 - Adevărul, - să nu-ți fie frică a-l grăi oriunde\nchiar dacă în schimb cu ură și dispreț ți se răspunde\ncă-adevărul e lumină, - și oriunde-i rău-n voie\nde-adevăr și de lumină totdeauna e nevoie.\n\n122 - Pînă nu faci focul n-o să iasă fum,\n- zvonul, fără faptă, nu-i că n-are cum,\npînă nu-i păcatul nu-i urmarea lui\npînă nu-i virtute, nici răsplată nu-i.\n\n123 - Numai formele se schimbă, dar lăuntru-i neschimbat...\nzilnic alte fapte bune, face-același duh curat.\n\n124 - Cînd părinții au iubire\niar copiii ascultare\nviața lor e-ntotdeauna\nnumai binecuvîntare.\n\n125 - Rău îmi pare că nu știu,\n- poate fi dacă-i tîrziu\nși mi-e sufletul pustiu!\n\nRău îmi pare ce-am făcut,\n- poate fi dac-a trecut\nși mi-e sufletul pierdut!\n\n126 - Orișicînd se ceartă doi\nsînt de vină amîndoi!\n- Cel nevinovat, oricînd\nmerge-n drumul lui tăcînd.\n\n127 - Căile credinței mele, - \ncrescut-a iarbă pe ele\nși-mi arde inima-n jele.\n\nCăile către păcate\nnetezite-s și umblate\nși-arde inima de toate.\n\n128 - De la omul cel de cinste\ne destul chiar și-un cuvînt\nvorba lui cu preț de aur,\neste cît un legămînt.\n\n129 - Cinstea, pentru o femeie\neste cît o piatră rară -\nnu-i podoabă mai frumoasă\nca aceasta-n nici o țară.\n\n130 - Cinstea-i zestrea cea mai bună\nla mireasa cu cunună.\n\nCinstea-i cea mai scumpă-avere\npentru cine-o dă și cere.\n\n131 - Certîndu-te cu omul drept\ntu ești un prost - și nu-nțelept,\n- certîndu-te cu omul prost\nși tu ești tot cum el a fost.\n\n132 - Certîndu-te cu omul bun\ntu ești un rău și un nebun,\n- certîndu-te cu omul rău\nse-ntoarce totu-n capul tău.\n\n133 - În veac ascultă bunul sfat:\n- să nu te cerți cu nime-n sat!\nnici rău, nici bun, nici strîmb, nici drept\nci taci și umblă înțelept.\n\n134 - Orice slujbă cere cinste\norice cinste cere pază,\n- deseori acel ce-o pierde în zadar o mai oftează.\n\n135 - Cinstea spune verde-n față\ntot ce face în viață,\ndar minciuna orișicînd\nîși ascunde ce-are-n gînd.\n\n136 - Cinste dînd\ncinste găsești,\norișicînd\noriunde ești.\nCine n-o dă altuia\nn-o găsește nici pe-a sa,\ncine n-o dă nimănui\nn-o mai află nici pe-a lui.\n\n137 - Cinstea și rușinea nu pot sta-mpreună\nnumai unde-i mintea proastă și nebună.\n\n138 - Fapta bună are\ncinstea cea mai mare.\n\n139 - Omul care ocărăște\neste omul ocărît,\ncel ce-njură și urăște\neste omul cel urît,\ncăci un om cinstit nu poate\nocărî și înjura\norice rău sau nedreptate\nși-njosire-ar îndura.\n\n140 - Nu se știe niciodată cinstea apăra așa\ncum se apără rușinea cînd e prinsă undeva.\n\n141 - Să te porți cum cere locul unde mergi,\nsau unde stai,\ndacă ai aceeași Țintă și aceeași casă ai!\ncă de vrei să fii cu dînșii dar nu vrei ca ei să fii\nvei ajunge de disprețul tuturor, - așa să știi!\n\n142 - De mult bine-o s-aibă parte, omul binevoitor, - \ncel răutăcios și-atrage răutatea tuturor.\n\n143 - Fă și tu ce fac ai tăi,\ndacă mergi pe-aceleași căi!\n- Sau de nu poți face-așa\nschimbă cu-alții calea ta.\n\n144 - Bun e omul credincios\nfie sus ori fie jos\nrău e omul cel nedrept\nfie prost fie deștept.\n\n145 - Vai vițelului ce-mpunge vaca de la care-a supt,\ncornul lui cu care-mpunge în curînd îi va fi rupt\n- vai de fiul ce-și ridică mîna lui către părinți\nîn curînd o să i-o ardă usturimile fierbinți.\n\n146 - Dacă-ți porți pe tatăl bine,\nbun e fiul tău cu tine:\ndacă-ți porți pe mama rău\nrău și-a-ntoarce fiul tău!\n\n147 - Leacul cel mai bun pe lume, este cumpătarea\ndoctorul cel mai cuminte, este înfrînarea.\n\n148 - Prînzul scurt și vorba mică\nnimănui nicicînd nu-i strică,\nprînzul lung și vorba mare\nstrică pentru orișicare.\n\n149 - Hărnicia ține-averea,\ncumpătarea dă puterea,\nînfrînarea sănătate,\nși credința - cele toate.\n\n150 - Omul cel curat n-aruncă murdăria la vecin\n- curăția se respectă și pe ea și pe străin.\n\n151 - Dacă mîna ta-i murdară nu ți-o-ntinde nimănui\ncă n-o faci pe-a ta curată, ci i-o murdărești pe-a lui.\n\n152 - Curăția sufletească e podoaba cea aleasă\ncare pe-orișice femeie o va face mai frumoasă.\n\n153 - Pînă tu ești nespălat,\nnu da nimănui vreun sfat,\n- cînd ți-e degetul murdar\nține-ți-l ascuns măcar.\n\n154 - Așa să-ți fie-orice cuvînt\nca cel mai tare legămînt\n- căci după-al gurii tale grai\nvei moșteni în iad sau rai.\n\n155 - Cei ce scot urîte vorbe își au sufletul urît,\nde ocări nu este-n stare decît omul ocărît.\nBlestem moștenește-acela care blestemă mereu\n- vai de cel ajuns la moarte învrăjbit cu Dumnezeu.\n\n156 - Mai bine-o vorbă bună ca mii și sute rele\ncăci toate-s ale tale\n- și-ai să răspunzi de ele.\n\n157 - Cuvîntul tău ți-arată gîndul\niar fapta, sufletul ți-arată,\n- din ele ți se vede viața\nde-i păcătoasă sau curată.\n\n158 - O vorbă rea scăpată, curînd devine fiară\nși-asupra ta se-ntoarce napoi și te omoară.\n\n159 - Bună-i cinstea orișicînd\nchiar să stai cu ea flămînd,\n- rea-i rușinea și urîtă\nde-ar avea avere-oricîtă.\n- Cît de greu ar fi de tine\nnu-ți da cinstea pe rușine.\n\n160 - Nimeni nu-i pe lumea asta într-o stare-așa de grea\nsă nu poată face-un bine, cînd se cere și cînd vrea,\n- ci dacă nu-l face, este că nu vrea, nu că nu poate\ncăci cînd vrea cu stăruință, omul reușește-n toate.\n\n161 - Darul, - orișicine ești\nnu-i frumos să nu-l primești.\nDarul, ori de cine-i dat\nnu se cade refuzat.\n\n162 - Darul, oricînd ți s-ar da,\nmulțumește - și îl ia\nși-ngrijește-te apoi\nsă-n întorci frumos napoi\n- asta te va arăta\ncă ești om, nu altceva.\n\n163 - Oricît de mic e-un dar primit\ntu te arată mulțumit\ncăci poate cel ce l-a făcut\ndorea mai mult, - dar n-a avut.\n\n164 - Cel care-a dat, să uite,\ncel ce-a primit, să spună\n- aceasta dovedește că inima e bună.\n\n165 - Pentru-o faptă bună n-aștepta răsplată\n- fie-ți mulțumirea ei destulă plată.\n\n167 - Din cîte ai,\nsă știi să dai!\n- dar oricît poți\nfii bun cu toți.\n- Căci doar ce dai,\naceea ai.\n\n168 - Simțul datoriei este o dovadă luminoasă\npentru conștiința trează, pentru mintea sănătoasă.\n\n169 - Fă-ntîi datoria ta\napoi și pe-a altora\ncăci aceasta e-un temei\ncă ești mai mult decît ei\n- dar cînd laude ți-ai spus\ntot temeiul bun s-a dus.\n\n170 - Cel care defaimă pe-altul prea ușor în fața sa\nte defaimă și pe tine către altul tot așa.\n\n171 - Să nu crezi grăbit pe-acela ce-ți vorbește de-alții rău\nnu dreptate ci mînie este-adesea-n glasul său.\n\n172 - Cui îi place să prea umble cu bîrfeli și vorbe rele\ndeseori își ia pe spate plata dreaptă pentru ele.\n\n173 - Cînd pisica e acasă\nnu stau șoarecii pe masă.\n- Cînd ți-e cugetul curat\nnu-ți dai voie la păcat.\n\n174 - Cînd vezi cineva că-n vorbă, nu e drept,\nci e pornit\nsau slujește interese, - taci și pleacă liniștit\ncăci atunci oricîtă vorbă, în zadar ai să ți-o strici\nel, tot el o să rămînă, poți tu cîte vrei să zici.\n\n175 - Credința care e curată\ne ascultare, prima dată,\ncăci dacă-n om lumină nu-i\ncum poate fi-n credința lui?\n\n176 - O discuție sfîrșește: - sau cînd toți au înțeles\nsau cînd n-a-nțeles nici unul,\ngîndul care și-au ales.\n\n177 - Din cînd în cînd ascultă ce spun și-ai tăi vrăjmași\n- căci afli ce păcate mai trebuie să lași.\n\n178 - Nu da cu piciorul,\ncă-i vei duce dorul.\nTot ce afli ia,\nc-o să-l cauți cîndva!\n- N-arunca al tău\nc-o să-ți pară rău.\n\n179 - Cine de-altul poate rîde dovedește ură-n el\n- ucigaș e orișicine are ură, de-orice fel.\n\n180 - Dragostea-nțelege orice limbă-n lume\nnumai ea găsește cel mai dulce nume.\n\n181 - Dragostea cunoaște cea mai scurtă cale\nnumai ea nu vede orișice greșale.\n\n182 - Dragostea nu știe, judeca niciunde\nnumai ea, simțirii, simțitor răspunde.\n\n183 - Dragostea e-aceea mare și curată\nnumai ea rămîne veșnic neschimbată.\n\n184 - Dragostea n-o faci silit\nci cu suflet fericit,\n- dragostea n-o faci de teamă\nci cu inimă de mamă.\n\n185 - Unde-i dragostea cea multă\ninima cu drag ascultă,\nunde-i dragoste puțină\ninima la ce să vină?\n\n186 - Unde stăpînește hoțul n-aștepta să vezi dreptate\n- atunci trebuie să tacă cel cu umblete curate.\n\n187 - Dreptatea niciodată nu piere, cît de greu\ndar tot învinge-odată, - n-o lasă Dumnezeu.\n\n188 - Unde-i conștiința slabă trebuie-o dreptate tare\naltfel tot ce-i bun se pierde în păcat și-n delăsare.\n\n189 - Dacă vrei să fii om drept,\ncu dreptatea umblă-n piept!\n- umple-ți conștiința ta\ndoar cu ea, cu ea, cu ea.\n190 - Lauda dreptății, să păzească mila\nînsă nu cu spada ce i-ar da-o sila.\n\n191 - Nici o mie de prieteni nu-s prea mulți să ai în țară\ndar dușmani, și unul singur, e prea mult din cale-afară,\ncăci o mie de prieteni nu-ți pot face într-un an\ncît e-n stare să-ți dărîme într-o clipă, un dușman.\n\n192 - Cea mai rea-mpăcare cu ai tăi vrăjmași\ne cînd și păcatul lor în pace-l lași.\n\n193 - Să te-ntrebi în ce păcate\na căzut sufletul tău\ncînd nici un dușman nu-ți spune\norice faci, - nimic de rău.\n\n194 - Pomul cînd e mic se-ndreaptă\nși copilul cînd e mic\nmai tîrziu cînd răul crește,\nnu mai poți să-ndrepți nimic.\n\n195 - Cunoștința-i numai coaja cea subțire dinafară\npe sub care fiecare firea lui și-o desfășoară.\n\n196 - Cel mai greu e de-ndrumat\nfără-un bun exemplu dat.\n\n197 - Pilda bună e oriunde singurul îndrumător\ncare-atrage ascultarea și respectul tuturor.\n\n198 - Natura îți dă zilnic exemple cum să ții\ncărarea omeniei, cînd om dorești să fii.\n\n199 - Pomul după rod se vede,\nomul după faptă-l crede.\n\n200 - Ce-ți este-ngăduit acasă\nnu-ți este-ngăduit în țară,\nce-ți iartă-ades ai tăi, nu-ți iartă\nstrăinii ce te văd afară.\n\n201 - Nu fapta pentru slavă, ci slava pentru faptă\nadevărata cinste și-nțelepciune-așteaptă.\n\n202 - Fapta bună te arată\nca oglinda cea curată\ncum e inima din tine\nplină de-adevăr și bine.\n\n203 - Fapta bună îl arată om pe cel de omenie,\nnu-i avere să-ți aducă o mai mare bucurie.\n\n204 - Orice faptă rea făcută altuia de către tine\nîi dă drept și lui să-ți facă tot la fel,\ncînd îi convine.\n\n205 - Gîndurile cele rele\nle alungi cu fapte bune,\n- dacă vrei să scapi de ele\nbinele îl fă și-l spune.\n\n206 - Pilda ta de fapte bune-i gîndul bun la fiii tăi\ndupă calea ta croi-și-vor și ei ale vieții căi.\n\n207 - O faptă rea, oriunde prin lume-o să răsune\nmai iute și mai tare ca zece fapte bune.\n\n208 - Din faptă iese vorba,\ndin vorbă iese fapta\ncînd omul ia cu stînga\nși poate da cu dreapta.\n\n209 - Faptă rea cînd săvîrșești\ncu pedeapsă ți-o sfîrșești -\ncînd faci rele, să te-aștepți:\n- numai la necaz te-ndrepți.\n\n210 - Fapta bună-i ca sămînța ce rodește orișicînd\ndac-o semeni cu iubire, cu răbdare și... tăcînd.\n\n211 - Cuviința-n fapta bună,\ndacă-i umblă împreună,\nrodul bun mereu l-adună\nși-atunci buna-i și mai bună.\n\n212 - Nu purta pe om cu vorba\nspune-i drept cît face ciorba,\n- ca să știe ori s-o ia\nori să meargă-n calea sa.\n\n213 - Celui ce promite tuturor, de toate,\nsă nu-i dai crezare,\n- căci nimic nu poate.\n\n214 - Cine-și calcă promisiunea, rupe dragostea ce-l ține\nși pe el legat de altul, și pe celălalt de sine.\n\n215 - Soția cea cinstită e soțului cunună:\n- mai scumpă-i ca averea soția care-i bună.\n\n216 - Femeia înțeleaptă\nla vorbă, mai așteaptă\n- femeia fără minte\ntot zice înainte.\n\n217 - Femeia cea-nțeleaptă mai mare-i ca bărbatul\n- cînd este cîte una, cinstită-i de tot satul.\n\n218 - Flecăreala-i înșirarea de cuvinte fără rost\nși prin asta se arată, cel mai bine, prostul - prost.\n\n219 - Nu lua ce nu-i al tău\ncă te arde focul rău -\nși să nu iei ce n-ai pus\ncă te bate Cel de Sus.\n\n220 - Dacă umbli-n lăcomie cuiva munca a-i lua\nva fi și-altul ca să umble lăcomind la munca ta.\n\n221 - Dacă-mbraci haine furate\nsloi de gheață iei în spate,\ndacă mînci din furătură\ngrunz de piatră iei în gură.\n\n222 - Din glume-ajungi la certuri,\nși-adesea la mai rău\n- să nu faci glume proaste\ncu nime-n jurul tău!\n\n223 - Cu mulți prieteni te-ai certat\ndintr-un cuvînt necugetat\n- învață deci ce veninoasă\ne gluma cea răutăcioasă.\n\n224 - Nu trece cu vederea greșeala alor tăi\naceasta o să-i facă nepăsători și răi.\n\n225 - Greșeala de-o clipită-adesea-i o supărare pe viață\n- cuminte cel ce lasă cearta\nde seara pentru dimineață.\n\n226 - Cui te va ruga să-l ierți\ntu n-ai dreptul să-l mai cerți,\niar aceluia ce tace\ntu n-ai drept să nu-i dai pace.\n\n227 - Pentru ca să-ndrepți greșeala\nși să recunoști ce-i rău\nmult curaj și multă cinste\nse cer sufletului tău.\n\n228 - Lenea face prăpădit\niar prostia nesimțit\n- vai de cel ce-ajunge-n rost\ncu un leneș și cu-un prost.\n\n229 - Nu te speria de-acela ce prea zice-așa și-așa\nci de-acela ce prea tace,\n- căci el face, dacă vrea.\n\n230 - Frîu la gură e mai bine decît lanțul la picior\ne mai bine-nchisă gura decît ușa, cu zăvor.\n\n231 - Guralivul totdeauna, știe tot și face toate,\n- numai gura a și-o ține,\nasta-i foarte greu, - nu poate.\n\n232 - Pomul încărcat de roade este cel mai greu lovit\n- omul cu virtuți asemeni, are mult de suferit.\n\n233 - Pizma vrea să nimicească în pornirea ei cea rea\ntot ce n-are,\nsau nu știe,\nsau nu poate face, ea.\n\n234 - Unde legea e nedreaptă și e pîra-n floare\nse ferește fiecare - și de fiecare.\n\n235 - Unde este silnicie, ură și teroare\nbănuiește fiecare - și pe fiecare.\n\n236 - Stăpînul rău ajunge-odată să ceară milă la argat\nși cel bogat dar fără minte, la cel sărac dar cumpătat\nși îngîmfatul cel puternic la slabul cel smerit mereu\nși cel necredincios la ceruri\n- căci Viu și Drept e Dumnezeu.\n\n237 - Mai de preț este morala și decît cultura chiar\nunde-a dispărut morala, toate bunele dispar.\n\n238 - Unde-a dispărut morala, cît de cult ar fi-un popor\ncu atît va ști să facă rău mai mult - și tuturor, - \ndar cînd e moral poporul, cu cît este el mai cult\ncu atît va vrea și face bine altora mai mult.\n\n239 - Semnul cel dintîi că omul a ajuns să aibă minte\ne că vede și că-ndreaptă răul săvîrșit nainte,\ncît nu vrea să recunoască și să-ndrepte-un rău făcut\ndeși lumea-ntreagă-l vede,\n- el e tot ca la-nceput.\n\n240 - Munca mea de dimineață\nbună mi-ai fost tu-n viață\ncă mi-ai pus pe iarbă rouă\nde-mi tăia coasa ca nouă\nși-mi ducea brazda cît două.\nMi-ai umplut fruntea cu stropi\nși ograda mea cu snopi,\nmi-ai scăldat fața-n sudoare\nși căsuța mea cu soare\nmi-ai umplut calea cu lună\nși viața cu voie bună.\n\n241 - Rău nu poate face-n lume decît sufletul incult, - \ncel cu mintea cea mai multă face bine cel mai mult\n- răul se-nmulțește-acolo unde-i lene și prostie\ncăci și cînd se poate bine,\nnici nu vrea și nici nu știe.\n\n242 - Iubirea ca și ura, - nu judecă-n dreptate\nprea bune, sau prea rele, le vede toate-toate\nla cel iubit scăderea o vede că-i plăcere\nla cel urît plăcerea o vede că-i scădere.\n\n243 - Nu privi căciula rea\nci la capul de sub ea.\nDacă-i capul înțelept\nși căciula rea stă drept,\ndacă-i capul nătărău\nși cea bună, șade rău.\n\n244 - Omul face cinstea hainei\niar nu haina cinstea lui\n- însă adevăru-acesta nu-i la mintea fiecui.\n\n245 - Hainele nu-l fac pe nimeni\nmai de treabă, cînd e-un prost\nnici mai mult, cînd e-un netrebnic\n- și-mbrăcat e tot ce-a fost.\n\n246 - Omul care-i om cuminte\nîl cunoști pe-mbrăcăminte,\niar femeile nebune\nle cunoști pe goliciune.\n\n247 - La femeia cea cinstită\nhaina-i bine potrivită,\nla femeia fără minte\nhainele-s dezbrăcăminte.\n\n248 - Nu poate să înjure omul cu-simț, cu-minte și cu-rost\niar dacă poate,\ndovedește că-i un nebun și că-i un prost.\n\n249 - Fără minte înțeleaptă și cuvînt cinstit, - să știi\nn-o s-ajungi la capăt bine, oricît de isteț te ții,\n- poți să-nșeli pe-un om, pe zece,\npoți să-nșeli pe-o sută chiar,\ndar curînd ai să te afli tu-nșelat cel mai amar.\n\n250 - Bine faci, bine găsești,\nmînă dai, mînă primești!\n- Dacă azi nu vrei să dai\nnici tu mîine n-o să ai.\n\n251 - Nu la orișice-ntrebare trebuie răspuns să dai\n- uneori mai bine du-te,\nalteori mai bine stai\nalte dăți mai bine fă-te că nici nu ai auzit\n- ce nu poți să faci mai bine,\nmai rău nu fă! - negreșit.\n\n252 - De-un om prost,\nde-o rea femeie\n- și de cîinele turbat\nse ferește totdeauna omul care-i judecat.\n\n253 - Buna-nțelepciune-i aur care nu se învechește\nînțeleptul îl adună\ndar nebunu-l risipește.\n\n254 - Omul cel cuminte-nvață din pățania oricui\ndar cel prost nu vrea să-nvețe nici din pătimirea lui.\n\n255 - E mai bine cu-nțeleptul - chiar și la necazul greu -\ndecît cu cel prost alături, fie și-n cîștig mereu\n- căci cu omul cel cuminte te-nțelegi, și-n toate poți\ndar cu prostul niciodată la bun capăt n-o s-o scoți.\n\n256 - Omul cel cuminte face ce se poate, nu ce vrea\n- știe orișicînd măsura\nși nu trece peste ea.\n\n257 - Înțeleptul la strîmtoare\najunge-nțelept mai tare,\n- prostul cu cît dă de greu\nva fi tot mai prost mereu.\n\n258 - Mai bine cu dreptul muncă-anevoioasă\ndecît cu nebunul să bei vin la masă.\n\n259 - Înțelepții fac acuma\niar nebunii prea tîrziu\nde aceea unii cîntă,\n- alții-or plînge, în pustiu.\n\n260 - Cum soarele de întuneric se deosebește-n felul său\nașa cel drept de cel netrebnic\nși cel cuminte de cel rău.\n\n261 - Virtutea-i prima-nțelepciune\npăcatu-i prima nebunie -\nacela-i înțeleptul care, mai bine să aleagă știe.\n\n262 - Să nu te rușini a-nvăța\nchiar de la cel mai prost ceva,\ncăci dacă-i știi vedea pe toți\n- o pildă de-orișiunde scoți.\n\n263 - Nu-i niciodată prea devreme,\ndar poate-odată fi tîrziu\nspre a-nvăța ce se cuvine\nși ceea ce-s dator să știu.\n\n264 - Nimeni nu se naște învățat și drept\nlupte fiecare spre a fi-nțelept.\n- Cine vrea și luptă, va ajunge-așa\ncine lenevește, poate aștepta!\n\n265 - Nu va fi-nvățat acela care știe multe-multe\nci acela care știe și-nțelege, ce s-asculte.\n\n266 - Vorbele plăcute\nvor mulți știința\nmilele tăcute\nvor sfinți ființa.\n\n267 - Luminează-ți tineretul cu învățătura bună\nnu-l întuneca prin vorbe și prin fapte de minciună\ncăci un tineret cuminte luminează casa toată\ndar un tineret netrebnic o dărîmă dintr-o dată.\n\n268 - Nu-i pe lume om să n-aibă trebuință de-a-nvăța\nde aceea nu-i rușine pentru nimeni a-ntreba.\nMult mai de rușine este a lucra ce n-ai știut\ncă se vede de departe c-ai lucrat nepriceput.\n\n269 - Nu vorbi de nici un lucru pînă nu-l știi hotărît,\nca să nu ieși niciodată dat de gol și ocărît\n- taci mai bine pînă afli ce să zici și cît să spui\ndes vorbirea multă strică\nrar tăcerea - orișicui.\n\n270 - Învățat, se cheamă omul bucuros mereu să-nvețe\nel va ști a-nțelepciunii cele-șapte-sfinte-fețe.\n\n271 - Învățătura dată rău\nse-ntoarce-amar în capul tău,\nînvățătura dată bine\nse-ntoarce fericit spre tine.\n\n272 - Judecă-te-ntîi pe tine\nfără milă, și mereu\n- și-apoi știi cum se cuvine\njudeca păcatul meu.\n\n273 - Cuvîntul tău, cinstit și sfînt\nsă-ți fie ca un jurămînt,\n- căci omul cel fără cuvînt\ne mai ne-om cu jurămînt.\n\n274 - Cum vei judeca pe alții, vei fi și tu judecat\n- căci așa ți se măsoară, cum și tu ai măsurat.\n\n275 - Dacă-ți lauzi singur fapta îți pierzi rodul ei curînd\na ta faptă, cel mai bine, ți-o vei lăuda tăcînd.\n\n276 - Cui te știe cîți bani faci\nnu te lăuda, ci taci.\nCui te știe, - ce-i mai spui?\n- vede el, cu ochii lui!\n\n277 - Lauda poporului\ncinstea-nvățătorului,\nlauda sfîrșitului\nplata fericitului.\n\n278 - Bogăția cea nedreaptă e ca sacul putrezit\ncînd începe să se rupă, nu mai poate fi cîrpit.\n\n279 - Sînt și unii oameni care\nau crescut, - dar nu mai știi\nsă vorbești cu ei în alt fel\ndecît cum vorbeai copii.\n\n280 - Lăudînd pe-acela care te tot laudă întruna\nte vei lăuda prin asta tot pe tine-ntotdeauna.\n\n281 - Cucul cîntă-n frunza lată\nlenea-i numără culcată,\ncucul cîntă și se cară\nlenea stă și pierde vară,\numbra trece în curînd\nlenea rabdă tremurînd.\n\n282 - Ascultînd la orișicine care laudă ți-a spus\n- nalță-ți fapta următoare decît lauda, mai sus.\n\n283 - Marfa bună n-are lipsă de reclamă sunătoare\nci nevoia de reclamă, numai marfa proastă are.\n\n284 - Lacomul nerușinat\npentru pîntecul spurcat\nvinde frate-adevărat.\n\n285 - Lacomul fără rușine,\npentru pofta rea din sine,\nte va vinde și pe tine\noricît i-ai făcut de bine.\n\n286 - Lăcomia-ncepe-acolo unde-i omul nesătul\nunde, orișicît adună, - n-are veșnic îndestul\nunde-i trupul gol de haine și stomacul de mîncare\n- te-ngrozești cît poate omul\nsă mănînce-atunci cînd n-are.\n\n287 - Omul lacom, el, își sapă groapa lui cu dinții săi\n- cel mai grabnic, lăcomia-i nimicește pe cei răi.\n\n288 - Rădăcina răutății-i lăcomia de avere\ncăci aceasta pe mulți oameni îi îngroapă în durere,\nrisipește mii de case,\nvarsă sînge și sudoare\nși din ochii sărăcimii stoarce lacrime amare.\n\n289 - Lăcomia naște furturi și ucideri și războaie\njurămîntul strîmb, blestemul, - mama tuturora ea e.\n\n290 - Cînd îți place lingușirea,\ndai dreptatea pe minciună,\nprietenul, pe cel netrebnic,\n- calea bună pe nebună.\n\n291 - Lacomul, de foame moare,\n- iar zgîrcitul de sărac\npe oricare-i urmărește blestemul în care zac.\n\n292 - Un cuvînt, în minte ține:\ntot ce-ncepi, începe bine\n- lucrul bine început\njumătate-i ca făcut,\nlucrul început greșit\nmerge rău pîn-la sfîrșit.\n\n293 - Pentru mincinos, dreptatea și-adevăru-n urîciune\nmai ușor fac cei buni răul,\ndecît cei răi cele bune.\n\n294 - Adevărul are vreme,\n- doar minciuna se grăbește\nc-adevărul este veșnic,\ndar minciuna scurt trăiește.\n\n295 - Mînia-i pierderea măsurii și-a minții,\npe o clipă grea,\n- nefericita clipă-n care în orice groapă poți cădea,\n- nefericita clipă-n care tot duhul ți-este-ntunecat\n- nefericita clipă-n care poți săvîrși orice păcat.\n\n296 - Frumoasă-i modestia!\n- dar omul fără ea\najunge mai departe, - ce trist că este-așa!\n\n297 - Cine n-ascultă de tată\no să plîngă greu odată,\ncine n-ascultă de mamă\no să plîngă și-o să geamă,\n- cine nici de Dumnezeu\no să plîngă cel mai greu.\n\n298 - Cînd pe-un sărac l-ajuți la greu\nÎl împrumuți pe Dumnezeu\niar Dumnezeu îți va plăti\ncînd mai la greu te vei găsi.\n\n299 - Vai de omul care-nvață\nbăutura dimineață,\nvai de cel ce bea la masă\ncînd e ziua mai frumoasă,\nvai de omul blestemat\ncare umblă noaptea beat\n- orișicine-ar fi acel\nva fi vai și-amar de el.\n\n300 - Calea-nțelepciunii este:\nsă asculți de sfatul bun\nsă muncești cinstit,\nsă-nconjori calea omului nebun\nsă fii demn și drept și sincer,\nom de caracter, oricînd, - \n- de asculți de-nțelepciune, ea te face-așa, curînd.\n\n301 - ... Astăzi sînt așa,\nieri altfel,\nmîine altcum o s-arat\n- doar cînd nu voi fi,\nvedea-mi-veți chipul meu adevărat.\n\n302 - Toate trec, - dar de-ai o țintă\nși dorești să ți-o atingi\nsă muncești cu hărnicie! - fii strălucitor - și-nvingi,\nrabdă ce e greu, căci trece,\n- uită binele făcut,\nînainte, tot nainte, și-ai s-aduni cît n-ai crezut.\n\n303 - Cînd viața ta rămîne în lene-ntunecată,\nla moarte vei ajunge cu sufletul uscat,\n- fîntînă veșnic goală și veșnic însetată\ntu n-ai păstrat nimica din tot ce ți s-a dat.\n\n304 - Speranța zilnic te înalță și-ți face inima ușoară,\nea și din toamna vieții face o fericită primăvară\nși-n inima bătrînă-aduce a tinereții-nflăcărare\nîn glasul ei mereu e cîntec,\npe cerul ei mereu e soare.\n\n305 - Dragii mei, păziți iubirea cea dintîi cît veți trăi\ncăci asemeni ei, o alta, nicăieri nu veți găsi.\n\n306 - Iubirea, prietene, să-ți fie fierbinte, limpede și dreaptă\nnu spusă numai prin cuvinte,\nci dovedită-adînc prin faptă.\n\n307 - Suprema formă de iubire\nla prieteni, - este-a fi uniți,\nde sînt prieteni, ei și-n viață\nși-n moarte sînt nedespărțiți.\n\n308 - Cruță-ți prietenul, grijește-l\ncum grijești comoara rară,\ncăci de moare, prietenia, cum a fost nu-nvie iară\n- dac-așa de greu se naște\nși așa de iute moare\nîngrijește prietenia, ca pe cea mai scumpă floare.\n\n309 - Cine cîntecul și munca le-mpreună-n viața lui\naflă-n ele bucurie cum în lume alta nu-i,\ncăci în muncă și-n cîntare,\ne putere și nălțare\ne ceva din Tinerețe, din Iubire și din Soare.\n\n310 - Datoria muncii este, pentru toți, cuvîntul spus,\nînsă dragostea de muncă e ceva cu mult mai sus,\ncăci aceasta dă curajul și avîntul ei ne-nvins\n- noi cinstim Eroii Muncii,\nei acestea le-au atins.\n\n311 - Toți sîntem în lupta muncii luptători ai ei în viață\nunii-ntunecați, iar alții luminoși mereu la față\ncei ce merg senini spre muncă cu curaj și cu iubire\nîși înalță-un nume veșnic, totdeauna de cinstire.\n\n312 - Omul înțelept muncește\niar nebunul lenevește,\nmuncitorul are pîne\nleneșul flămînd rămîne.\n\n313 - Vezi, mormintele sînt triste numai pînă ce-nverzesc\nîn curînd, cînd toți îi uită, morții toți se înfrățesc\nochii-apoi nu văd nimica, dar auzul va simți\ncît de mult ne spun aceia care nu mai pot vorbi.\n\n314 - Nimenea nu-ți este prieten și nici soț adevărat\ndacă nu se recunoaște niciodată vinovat.\n\n315 - Mai mult rău ne vine-n urma propriei noastre prostii\nca din urma a o sută de străine dușmănii.\n\n316 - Pînă nu se recunoaște\nnu se-ndreaptă o greșeală\nci prostia care-o face, o și apără cu fală,\n- lumea-ntreagă vede răul,\nși făptașu-l vede bine\ndar prostia îngîmfată, cu puterea, tot și-l ține.\n\n317 - Orice minune ține\ntrei zile, negreșit\n- apoi, încet, devine\nun fapt obișnuit.\n\n318 - Gelozia este umbra dragostei adevărate\nunde-i una, și cealaltă neapărat o să se-arate.\n\n319 - Nedreptatea nici s-o facă,\nnici s-o spună, nimenea\ncăci cînd nici nu se gîndește va fi năpădit de ea.\n\n320 - Banul cîștigat cinstit\nnici nu știi cum a-nflorit,\nbanul pe nedrept luat\nnici nu știi cum s-a uscat.\n- Cine umblă înșelînd\ngreu se va căi, curînd.\n\n321 - La moarte nu te însoțesc nici bani, nici nestemate\nci numai sfintele virtuți și faptele-ți curate!\n\n322 - Să te ferească Dumnezeu\nde casa unde, cînd prînzesc,\nstăpînii pot ședea mîncînd\niar oaspetele nu-l poftesc.\n\n323 - Pururea minciuna scurtă e-n picioare\nde-aia o și poate prinde fiecare.\n\n324 - Cine seamănă iubire tot iubire-o să culeagă\nînsă cel ce-aruncă ură, - cu ce vrei să se aleagă?\n\n325 - Rar dovada cea de astăzi e la fel cu cea de ieri\nomul repede se schimbă și-n durere și-n plăceri.\n\n326 - Cel ce binele-l împarte\nbinele o să-l adune\nînsă cine-aruncă răul\ncum să strîngă roade bune?\n\n327 - Lupul e tot lup oriunde - și nu-și lasă firea sa -\nchiar și dacă pîn-acuma n-a rupt încă oaia ta.\n- Omul rău, tot rău rămîne și la rele-i gîndul său\nchiar și dacă ție, încă, n-a ajuns să-ți facă rău.\n\n328 - Munca, orice fel de muncă, are-n ea ceva divin\nBinele a poruncit-o, în ea-i gîndul Lui senin,\nEl a pus în muncă toată mulțumirea - ca prin ea\nomul, ca prin rugăciune, să-și înalțe starea sa.\n\n329 - Capul umilit nu-l taie\nsabia cu ură\ndar din ce în ce mai grea e\nsoarta care-o-ndură.\n\n330 - Vorbele nemestecate,\nnu le cuvînta nicicînd\ncăci adeseori pe toate\ngreu le vei plăti-n curînd.\n\n331 - Dreptul totdeauna poate fi lovit\n- însă totdeauna el e fericit.\n\n332 - Vremea schimbă obiceie\nși-n palate și-n bordeie\n- vremea-nvață uneori\ncît oricîți învățători.\n\n333 - Fiecare se îngrașă din ce-i face lui plăcere\n- dar prea rari sînt cei ce caută\ndulcea-nțelepciunii miere.\n\n334 - Omul care stă-n picioare,\nstă mereu pe-un loc frumos\n- cît de rar, dar cît de vrednic\neste-un om cuviincios.\n\n335 - Numai acela este smerit cu-adevărat\nce tace și cînd lumea îi zice: îngîmfat!\n\n336 - Doi ochi avem: - cu unul, bine,\nstrăinul merit să-l privim\ncu celălalt defectul nostru\nca ne-ncetat să ne smerim.\n\n337 - Nu-i frumos atunci cînd omul\nse fălește cu ce are\n- dar cum este-atunci cînd, bietul,\nse fălește cu ce n-are?\n\n338 - Smerenia-i virtutea mereu cea mai înaltă\ncăci toate celelalte-s într-însa laolaltă.\n\n339 - Modest e numai omul adînc încredințat\ncă orișicare semen e mult mai înzestrat.\n\n340 - Cum poate bietul om să fie lăudăros și îngîmfat\ncînd toată viața e nesigur\nși slăbănog\nși-amenințat?\n\n341 - Cu două urechi și-o gură ai fost omule făcut\nvorbitor să fii o dată\nși de două ori tăcut.\n\n342 - De la gură pîn-la suflet,\ndin cuvînt, la simțămînt\nuneori e-o depărtare ca din cer pînă-n pămînt.\n\n343 - A tăcea atuncea cînd ești insultat\n- de cît mii de posturi, e mai însemnat.\n\n344 - Tăcerea nu te obosește\n- dar cît de mult te-nțelepțește.\n\n345 - Cel ce prea deștept se crede\ne-un infirm de-atîtea dăți\n- rareori nu-i slăbiciune prea cuminte să te-arăți.\n\n346 - C-o singură virtute acoperi multă vină;\n- e bunul simț al celor cu inima senină.\n\n347 - Ce folos de neamu-ți mare\ncînd trăiești ca tîrîtoare?\n- ci-nțeleptul își adună\na virtuților cunună.\n\n348 - Sînt omide de-atîtea ori\nși-n cele mai scumpe flori.\n- Chiar și-n oamenii cei buni\nvezi atîtea slăbiciuni.\n\n349 - Și să umbli numa-n cinste\ndeseori necaz pățești\n- dar cînd umbli fără minte\ncum să nu te poticnești?\n\n350 - Adevărul este ușa raiului nemaisfîrșit\nomul numa-n el găsește binele desăvîrșit.\n\n351 - Cînd cei ce te-au iubit, te lasă\ndescurajați, de capul tău,\n- și ție nici măcar nu-ți pasă, - \nte-așteaptă cel mai mare rău.\n\n352 - Ca să se scalde-o creangă-n soare\no rădăcină stă-n noroi\n- ca să trăiască-n lux o fată\no mamă rabdă-n frig și-n ploi.\n\n353 - La cel vrednic nu-i nevoie să-i tot zici de vrednicie\nvrednicia lui se vede,\nomenia lui se știe.\n\n354 - Nici la tine, nici la altul\nnu îndreptăți păcatul.\n\n355 - Fiindcă unii au prea multe,\nsînt alții ce de foame mor\n- cînd drept ar fi plătită munca\ns-ajunge pîinea tuturor.\n\n356 - Faptele sînt lucruri încăpățînate\n- cum afirmă ele - nici un grai nu poate.\n\n357 - Cînd știi că mîinile-n curînd\nai să le pui pe piept,\ntu caută să le pui, oricînd\nîn fel cinstit și drept.\n\n358 - Singură iubirea știe face binele mai bine\nși frumsețea mai frumoasă -\n- unde este - și cît ține!\n\n359 - Vai de-acela pentru care cei buni pierd orice nădejde\nnimicirea și rușinea nici nu știi unde-l pîndește.\n\n360 - Frumusețea unei fete-n lume e buna ei purtare-ntîi\nși curăția ei de cuget - e zestrea ei de căpătîi\n- căci cînd purtarea ei cea bună\nși curăția ei s-au dus,\nnu-i aur să le-nlocuiască,\nnici ape s-o mai spele nu-s.\n\n361 - Pe-un bun, smerenia-l oprește\npe-un rău l-oprește-al lui păcat\n- să spună pentru ce trăiește\nși numele-i adevărat.\n\n362 - Ca nimeni să nu-ți facă rău\nfă bine tu oricui.\nMereu va crește-n lanul tău\nce semeni tu-ntr-al lui.\n\n363 - Nu-i da drum închipuirii cînd ești prea înfierbîntat\ncăci pe mulți necumpătarea în noroi i-a îngropat.\n\n364 - Nu-i da frîu vorbirii tale cînd ești prea adînc mîhnit\nvorbele amărăciunii multe suflete-au zdrobit.\n\n365 - Nu-i da voie la mînie faptei tale prea ușor\ncăci mînia niciodată n-a fost bun sfătuitor.\n\n366 - Nu-i da în suflet urii, depărteaz-o orișicînd\nfocul urii arde viața celui care-o poartă-n gînd.\n\n367 - Nu-i da timp dorinței negre ca să intre-n casa ta\ncă-n curînd vă arde focul și pe tine și pe ea.\n\n368 - Fugi cu groază de dorința și ispita de-orice fel\nși privește nu păcatul ci răsplata după el.\n"
}