{
"t" : "Bunătatea",
"d" : "",
"s" : "1 - Bunătatea este semnul care-arată cel mai bine\ncă un om are lumina sfîntă și-adevăru-n sine\ncine n-are bunătatea s-o arate-n grai și-n fapte\ncît și-ar zice fiu al milei,\nel e orb și umblă-n noapte.\n\n2 - Bunătatea umple-ntruna de căldură și lumină\nsufletul ce-n ea se ține,\ncasa ce de ea e plină.\n\n3 - Ce e soarele în lume, este bunătatea-n viață\nea-i căldura și lumina și în suflet și pe față.\n\n4 - Cel mai tare nu-i acela ce-are pumnul mai puternic\nci e cel ce-n bunătate e mai blînd și mai cucernic.\n\n5 - Multe roade bune are sufletul pe drumul sfînt\nînsă bunătatea este cea mai rară pe pămînt.\n\n6 - Bunătatea-i primăvara vieții ce’i duhovnicești\nprin ea pot aduce roadă toate florile cerești.\n\n7 - În oricare bunătate pune dragoste și milă\nfără ele bunătatea nu-i din suflet ci-i de silă.\n\n8 - Prețuiește bunătatea după-a inimii căldură\nși după-al simțirii freamăt\n- nu pe vorbele din gură.\n\n9 - Bunătatea e cununa sfintelor virtuți creștine\ncine n-are bunătate, n-are nimic sfînt în sine.\n\n10 - Temelia unei case fericite și curate\neste neclintită numai cît va sta pe bunătate.\n\n11 - Cînd te nalți prin bunătate spre sfințenie și har\ndărnicia ta e jertfă, rugăciunea ta-i altar\nși ființa ta întreagă este-un templu-adevărat\nunde Numele Cel Veșnic este binecuvîntat.\n\n12 - Cere Cerului să-ți umple inima cu bunătate\nfără ea poți s-ai oricîte,\ncă zadarnice sînt toate.\n\n13 - Multe daruri au mulți oameni și se laudă cu ele\nînsă fără bunătate toate pot ușor să-nșele\nnumai unde bunătatea însoțește orice faptă\nse cunoaște o viață că e sinceră și dreaptă.\n\n14 - Bunătatea e dovada unei noi vieți la tine\nviața fără bunătate e minciună și rușine.\n\n15 - Sfaturile poate-s bune\nși chemarea poate-i bună\nînsă fără bunătate toate pot cădea-n minciună\n- fiul meu întîi de toate caută calea cea cuminte\nce-ți dă inimii lumina bunelor învățăminte.\n"
}