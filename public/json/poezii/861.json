{
"t" : "Curăția",
"d" : "",
"s" : "1 - Curăția e veșmîntul cel ceresc care-l primim\ncînd spre Bine prin credință ne predăm și ne-nnoim\nea-i veșmîntul de lumină care primul om l-avea\ncînd umbla prin raiul dulce, înainte de-a cădea.\n\n2 - Curăția-i frumusețea care-o au numai acei\nce se spală-n apa cinstei - și rămîn în cursul ei.\n\n3 - Curăția e podoaba sufletelor credincioase\nce prin Adevăr se-mbracă în virtuțile frumoase.\n\n4 - Curăția e lumina ce străluce-ntotdeauna\npeste capetele care le așteaptă-n cer cununa.\n\n5 - Curăția e puterea sufletelor în ispită\ncînd se luptă să-și păstreze dragostea nepîngărită.\n\n6 - Curăția este cinstea celui care se păstrează\nși se luptă, din credință și iubire să nu cază.\n\n7 - Curăția este jertfa cea mai sfîntă ce-o aduce\ncel nevinovat ce-și poartă greaua căsniciei cruce.\n\n8 - Curăția e cîntarea cea mai dulce și frumoasă\nce-o aduce peste casă o soție credincioasă.\n\n9 - Curăția este prețul fără care nu se poate\nca să intre niciodată soții-n Veșnica Cetate.\n\n10 - Curăția în iubire, curăția în credință\nse cîștigă și păstrează mai frumos, - prin suferință.\n\n11 - Orice suflet ce dorește mîntuirea-n veșnicie\nștie că în cer nu merge nimeni fără curăție.\n\n12 - Frumusețea curăției și-a căminului pretinde\ncurăția mîinii care după-a soțului se-ntinde.\n\n13 - Orișice virtute sfîntă să se-mbrace-n curăție\ndacă vrea desăvîrșită și statornică să fie.\n\n14 - Cea mai dulce trăsătură a frumseții sufletești\neste curăția-n care ochii fratelui privești.\n\n15 - Suferința strigă, veselia cîntă\nnumai curăția arde - nu cuvîntă\n- fiul meu dorește-o, ea întotdeauna\nfie-ne-ntreită frunților cununa.\n"
}