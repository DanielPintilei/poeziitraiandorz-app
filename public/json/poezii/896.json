{
"t" : "Părinții",
"d" : "",
"s" : "1 - Nu acela e părinte care naște un copil\nci acela care-l crește bine, fericindu-și-l\ncăci a naște o ființă poate orice nătărău\nși mai bine nu l-ar naște dacă crește un călău.\n\n2 - Un părinte-adevărat\ne-n veci binecuvîntat\nși de Cer și de pămînt\ncă puțini asemeni sînt.\n\n3 - A-ți cinsti părinții-i una dintre primele porunci\ncînd și-o împlinește omul, fericit pe veci e-atunci\nînsă cînd nu și-o-mplinește\npîn-la moartea lui și-a lor\ne-osîndit și-n veacu-acesta și în veacul viitor.\n\n4 - Tata are o iubire, - mama are zece\na lui poate să se treacă\na ei nu mai trece.\n\n5 - Nu dați bani la fiii voștri înainte de-ndrumare\nc-o să-nvețe numai chefuri, lene și destrăbălare\nînvățați-i să muncească, spre-a vedea cum se cîștigă\nbanul cel cuminte tace\nbanul cel netrebnic strigă.\n\n6 - Un părinte cu avere înmiit e mai dator\ndecît alții, ca să-și crească fiul nerisipitor\nsă-l învețe cumpătarea, - însă făr-a fi zgîrcit\nbinefacerea-mplinind-o des, tăcut și fericit.\n\n7 - Cel mai rău copil e-acela ce n-ascultă de părinți\nvine vremea cînd va plînge\nlacrimi grele și fierbinți.\n\n8 - Viața ta o-ncepi cu tine și nu cu părinții tăi\nvei fi judecat odată numai după-a tale căi.\n\n9 - Nu e laudă aceea cînd te laudă oricine\nlauda adevărată-i cînd cei buni te spun de bine.\n\n10 - Nu-i pe lume bucurie mai înaltă cu putință\nca a unei mame bune cînd mai naște o ființă.\n\n11 - Mulți copii ajung în lume leneși și risipitori\ncînd părinții le fac daruri prea mari\nși prea deseori.\n\n12 - Cine-și socotește tatăl ca om prost și-napoiat\ndovedește că el însuși este-un prost\nși-un blestemat.\n\n13 - Un fiu leneș și netrebnic și-ndărătnic și mișel\nmerită să se scîrbească și părinții lui de el.\n\n14 - Nu da sfaturi necinstite la copilul nimănui\nchiar tu poți să fii întîiul pedepsit\ndin cauza lui.\n\n15 - A-ți cinsti părinții este prima dintre-ndatorinți\ndoar lui Dumnezeu e omul mai dator\nca la părinți.\n"
}