{
"t" : "Risipa",
"d" : "",
"s" : "1 - Nu risipi nici banul nici clipa vieții tale\nc-aproape-i fundul pungii - și scurtă-i a ta cale.\n\n2 - Cînd vrei să-ți cumperi casă, vezi ce vecini găsești\ndacă sînt buni, - s-o cumperi\naltfel, să te lipsești.\n\n3 - Cea mai străină țară, e-aceea fără frați\ncă n-ai numai risipă pe orice drum te-abați.\n\n4 - Nu-i noroc bun ca acela care-l ai din muncă\ntot ce vine din ea ține,\ntot ce nu, - aruncă.\n\n5 - Primul drept să guste rodul unui pom îl are-acel\ncare l-a sădit și care a-ngrijit cu drag de el.\n\n6 - Mulțumirea-i bogăția cea adevărată\ndar risipa o așteaptă punga cea furată.\n\n7 - Bună-i mintea bună și munca frumoasă\nele-s avuția la un om și-o casă\nmai de preț e mintea decît banii-n pungă\nea nu risipește - știe să se-ajungă.\n\n8 - Mai bine-o doică bună decît o mamă rea\nmereu adu-ți aminte cu dragoste de ea.\n\n9 - Lăcomia e robia cea mai blestemată\nînsă și risipitorul tot așa se-arată.\n\n10 - Cel care trăiește-o lună într-o casă fericit\ne ca unul dintre-aceia între care a trăit\nfericit cel care-nvață într-un loc cu oameni buni\nvai de cel ce se prostește într-o casă de nebuni.\n\n11 - Cinstește-ți musafirul în cel mai vrednic fel\ncît stă cinstit la tine - oricine ar fi el.\n\n12 - Nu-ți lăsa fiul să doarmă decît cît e sănătos\nsomnul mult îl face leneș\nși murdar și puturos.\n\n14 - Nu da fiului nici banii nici încrederea prea mare\nca să nu facă risipă\nnici să cadă-n neascultare.\n\n15 - Începutul unei patimi e-o scînteie de ispită\nînceputul unei pierderi e-o lețcaie risipită\nca să nu cazi în pierzare biruiește ispitirea\nși chiar de-o fărîmă mică, osîndește risipirea.\n"
}