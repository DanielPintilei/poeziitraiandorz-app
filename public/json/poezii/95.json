{
"t" : "Călăul",
"d" : "",
"s" : "Cînd L-au luat răstignitorii\nși-n haina roșie-mbrăcat\nL-au dus la locul răstignirii\n- privea senin și resemnat.\n\nȘtia că trebuie să moară\ndar va-nvia a treia zi\ncă iadul,\nmoartea\nși păcatul\nprin moarte le va birui!\n\n- În urma Lui rîdea călăul\nși împingîndu-L le spunea:\n- Acesta-I Împăratul vostru\nîngenuncheați naintea Sa!\n\nMă voi pleca și eu Isuse\nîn fața Ta, ai să mă vezi,\nîmi pare bine că ești Rege\nși astăzi Te încoronezi!\n\nȚi-am pregătit cunună scumpă\npe cap Ți-am așezat-o noi,\nȚi-e gata Crucea și mormîntul\nși poți să-nvii din nou, apoi.\n\nTe voi primi cu-atîta cinste\ncum nu s-a mai văzut sub cer;\ndin orice lemn poți face-o cruce\nși-un cui din fiecare fier!\n\nȘi nu ca azi, odată numai,\nde mii de ori Te-am răstigni!\n- pîn-o ținea pe lume fierul\nși lemn de cruce va mai fi...\n\n- Dar cînd a stat apoi de strajă\ncăzut-a la pămînt zdrobit:\ncu ce Dumnezeiască slavă\na Înviat Cel Răstignit!\n\nȘi jos s-a aruncat în fața\nStăpînului Vieții noi\nstrigînd: Isuse, cred în Tine,\nși viața-ntreagă-a plîns apoi!\n"
}