{
"t" : "Am fost copil așa curat",
"d" : "",
"s" : "Am fost copil așa curat\ncum crinul de curat e\ndar vîntul lumii m-a purtat\nprin valuri de păcate.\n\nTu m-ai chemat Isuse Blînd\nsă nu mă duc la moarte\ndar nu Te-am ascultat, rîzînd\nm-am dus tot mai departe...\n\n- Azi prăbușit suspin și gem\nmă mustră conștiința\nputernic gem în pieptul meu\ndurerea și căința.\n\nAscult cu sufletul zdrobit\nduioasa Ta mustrare\nși-Ți cad înfrînt, plîngînd căit\nIsuse, la picioare.\n\nȘi strig adînc cu glas umil\n- curata mea comoară\ndin anii cînd eram copil\nredă-mi-o Doamne iară!\n\nFă iarăși să Te pot vedea,\ncurata mea lumină,\ncăci după Tine viața mea\natît de-adînc suspină!...\n"
}