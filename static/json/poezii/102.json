{
"t" : "Carte Sfîntă, Mînă Sfîntă",
"d" : "",
"s" : "Carte Sfîntă\nMînă sfîntă te-a adus în a mea cale\ncîte lacrimi semănat-am eu pe paginile tale!\n\nCît am plîns pe-a tale file cînd m-am regăsit în tine\nruinat,\npierdut\nîn moarte\ndar răscumpărat, - pe mine.\n\nAm aflat cum prin păcate eu eram pierdut\nși-n moarte\nam aflat chemarea dulce, să las căile deșarte.\n\nAm aflat iubirea care\nastfel, n-a mai fost vreodată\narătată pentru mine\nca a Bunului Sfînt Tată.\n\nAm aflat de Marea Jertfă\ndată pentru-a mea scăpare\npe Isus Mîntuitorul, Scumpul vieții mele Soare.\n\nȘi-am aflat Lumina,\nCalea\nși-Adevărul vieții mele\nși - unite cu prigoane - cîte bucurii în ele!...\n\nEram singurel pe lume,\nfără soră, fără frate\ndar apoi ce fericite\nle-am aflat în Tine toate.\n\nCarte Sfîntă\nMînă sfîntă\nmi te-au pus la căpătîie\nde la-ntîia mea cîntare,\nde la lacrima dintîie.\n\nȘi-azi Cuvîntul Sfînt al Vieții\nmi-este-ndemn și îndrumare\nmîngîiere,-nțelepciune, întărire și mustrare.\n\nDomnul meu din tine-mi spune\nsă mă-nvețe tot ce-i bine\nmîine-osînda sau răsplata\nmi-o va spune tot din tine.\n\nFii cu mine și mă-nvață\nși mă mustră\nși mă-ndeamnă\nca să-nvăț ce-nseamnă moartea\nși viața ce înseamnă.\n\nCa să-nvăț ce-nseamnă clipa...\ns-o răscumpăr mă învață\nși trăind în curăție să am veșnica viață.\n\nMai unit să fiu cu Domnul\nmai cu rîvnă-n calea strîmtă\nTu, comoara vieții mele, Carte Sfîntă,\nCarte Sfîntă!...\n"
}