{
"t" : "Vorbea Isus de pe colină",
"d" : "",
"s" : "Vorbea Isus de pe colină\npoporului ce sta pe jos\ncu Fața plină de lumină\nvorbea Isus de pe colină,\ncu glasul rar: adînc, duios:\n\n- În lume ura ca o stîncă\napasă sufletul oricui\nte-nchide-n noaptea ei adîncă,\nsă fii ca piatra, mai rău încă,\nsă nu faci bine nimănui!\n\nDar Eu vă spun: de vezi pe moarte\ndușmanul tău, în drum căzut\ntu lasă ura la o parte\nși dacă-ți vezi dușmanu-n moarte\ncu milă-ajută-l pe căzut.\n\nDacă-un dușman bătut de soarte\nla ușa ta se va opri\ntu lasă ura la o parte\ndușmanului bătut de soarte\ntu dă-i ce poți, dar nu-l goni!\n\nCînd un dușman în haine sparte\nla ușa ta va aștepta\ntu lasă ura la o parte\ndușmanului în haine sparte\ntu dăruie-i cămașa ta!\n\nCînd chiar dușmanii cei de moarte\nvor face-n contra ta sobor,\ntu lasă ura la o parte\nși chiar dușmanilor de moarte\nle-ntinde mîna, iubitor!\n\nCu cei și mai lipsiți, împarte\nbucata pîinii pentru trai,\ncît ai, chiar cu dușmanu-mparte -\ncăci Dumnezeu îți face parte\natunci și ție, Sus, în Rai.\n"
}