{
"t" : "Ridică-ți ochii și privește",
"d" : "",
"s" : "Ridică-ți ochii și privește\ncă-n tot ce este-n jurul tău\nte copleșește bunătatea\nși dragostea lui Dumnezeu\nși totuși tu, pe El lumina\nși viața ta pe veșnicii,\npe El ce-ți poate da iertarea,\ntu nu-L asculți\n- de ce nu vii?\n\nCînd se cutremură pămîntul,\ncînd guri de moarte se deschid,\ncînd plăgi și lipsuri și necazuri\natîtea mii de vieți ucid:\n- acestea toate ție-ți strigă\nsă-ntorci din căile pustii,\npe-Acel ce poate să te scape\ntu nu-L asculți\n- de ce nu vii?\n\nAtîtea tainice-adevăruri\nrăsar din locul lor ascuns,\nși la-ntrebări înfiorate\nîți dau cu-adevărat răspuns\n- dar cînd puterea Lui cea tare\nți-ncearcă-a vieții temelii,\ntu nu-nțelegi ce spune oare\nsau te prefaci,\n- de ce nu vii?\n\nCe fericiți sînt toți aceia\nce Lui pe veci s-au dăruit,\ncu cîtă bucurie-așteaptă\nacel loc sfînt făgăduit!\n- La minunata-I fericire\ntu nu dorești părtaș să fii?\ncîți merg la slavă-n veci cu Domnul\ntu unde mergi,\n- de ce nu vii?\n"
}