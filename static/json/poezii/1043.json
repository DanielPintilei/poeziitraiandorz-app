{
"t" : "O, Tu Cel ce trezești",
"d" : "",
"s" : "O, Tu Cel ce trezești cocoșii\nsă cînte la același ceas\n- trezește-mi sufletul și-nvață-l\nal laudelor Tale glas.\n\nO, Tu Cel ce îndrumi cocorii\nprin întuneric și furtuni,\nîndrumă pașii vieții mele\npe calea celor drepți și buni.\n\nO, Tu ce vezi cum păsărica\nde orice strop se uită-n sus,\n- fă să nu uit recunoștința\nde orice dar ce-mi dai Isus.\n\nO, Tu ce-asculți privighetoarea\ncîntînd și-n noaptea cea mai grea\nfă-mă să-Ți laud bunătatea\npe orice drum m-ar duce ea.\n\nO, Tu ce-asculți foșnirea frunzei\nși șoapta undei de izvor,\n- ascultă lacrimile-ascunse\ndin rugăciunea tuturor.\n"
}