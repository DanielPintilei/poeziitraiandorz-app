{
"t" : "Demult, din frageda pruncie",
"d" : "",
"s" : "Demult, din frageda pruncie\ndureri adînci m-au încercat...\nprea multe-au fost numai urgie\nși prea puține bucurie\nprea rar de tot eu am cîntat,\n- din frageda copilărie\nprea multe lacrimi am vărsat!\n\nPrea mult amar,\nprea lacrimi grele\nși prea nemîngîiat le-am plîns,\nîn adîncimea vieții mele\no mare s-a-nchegat din ele\nacolo toate cînd s-au strîns\n- și-n marea lacrimilor mele\natîtea bucurii s-au strîns!\n\nDar în adîncul lor odată\ncînd am privit într-un apus\n- de străluciri înconjurată,\nDumnezeiască,\nneuitată,\ncum sori de strălucire nu-s\nși blîndă\nși iubire toată -\n- văzut-am Fața Ta Isus!\n\nAh, Darul vostru, Darul mare\n- Adînc-de-Lacrimi, îndurat\nce bucurie\nce schimbare,\nce revărsări strălucitoare\npe veci în viață mi-au lăsat!...\n- Dar Scump al Lacrimii Amare\nIsus\nfii binecuvîntat!\n"
}