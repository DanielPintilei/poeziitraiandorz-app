{
"t" : "Astăzi cînd cobori Isuse",
"d" : "",
"s" : "Astăzi cînd cobori Isuse\niară-n lumea păcătoasă\nca să bați la orice poartă\nși s-aștepți la orice casă.\n\nBați și la palat cu cîntec,\nbați și la bordei cu jale\nbați la toți și-aștepți să facă\nloc și poposirii Tale!\n\nDuci cu Tine bucurie\npentru inimă și casă\nsă dai tuturor acelor\nce Te-ascultă și Te lasă!\n\nDar năuntru-i veselie,\ncîntece și vorbe multe\nși la Tine n-are vreme\nnimeni azi să mai asculte.\n\nNu e parcă nici o casă,\nnici o inimă creștină\nsă Te-aștepte ca odată\ncu cîntări și cu lumină!\n\nPrea ești parcă altfel astăzi,\nși în glasul Tău răsună\nprea tot dragoste și milă\nși îndemn la faptă bună!\n\nȘi nu-i place lumii astăzi\nla de-acestea să asculte,\nîn așa de multe locuri\nTe întîmpină insulte.\n\nCăci e cultă lumea astăzi,\nde-al Tău Nume i-e rușine\n... Cum vor bate ei odată,\nși se vor ruga de Tine!\n"
}