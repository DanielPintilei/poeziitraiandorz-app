{
"t" : "A fost odată-un Copilaș",
"d" : "",
"s" : "A fost odată-un Copilaș\nnăscut într-o livadă,\nîn grajd, afară din oraș\n... și-atît era de drăgălaș\ncă mii și mii de îngerași\ns-au coborît să-L vadă.\n\nÎn noaptea-n care S-a Născut\ns-a-nfiorat pămîntul\ncu cîntec cerul s-a umplut\nși crai din loc necunoscut\nîngenunchind, cînd L-au văzut\nI-au sărutat veșmîntul.\n\nApoi trecut-au rînd pe rînd\nca ceasurile anii,\ncreștea Copilul Cel plăpînd\nCurat,\nFrumos,\nCuminte,\nBlînd...\ndar Îi creșteau cu negru gînd\nși Iuda\nși dușmanii...\n\nEl aduna copiii buni\nîn jurul Lui grămadă,\ndin stele le-arăta cununi\nși sori frumoși\nși mîndre luni\nși le-arăta cu drag minuni\ncum n-au mai fost să vadă.\n\nEl îi iubea cu-atîta dor\niar ei la fel pe Dînsul,\nde-aveau vreun păs în viața lor\nvreo cerere,\nvreun plîns,\nvreun dor\nEl i-asculta, și iubitor\nle alina tot plînsul.\n\nÎi învăța cîntări de Sus\ndin cealaltă lume,\nei ascultau cu gîndul dus\ncîntări cum nimeni n-a adus\npovești cum nimeni n-a mai spus\nde zări cu dulce nume.\n\n... Dar într-o zi s-au adunat\ndușmanii plini de ură\nL-au prins,\nL-au dus\nși L-au legat\ncu spinii L-au încununat\nși L-au lovit și L-au scuipat\nși Fața I-o bătură.\n\nPe Cruce-apoi L-au răstignit\ncu doi tîlhari a-rîndul\nși în mormînt pecetluit\nL-au pus...\napoi L-au străjuit...\nDar El era din Cer venit\nși-a biruit mormîntul.\n\nPuteri nespuse El avea\npe toți să-i nimicească,\ndar n-a voit,\nEl suferea\ncă-n mila Lui pe toți voia\nprin Crucea Lui\nprin moartea Sa\nde iad să-i mîntuiască.\n\n... El a-nviat și Sus în Cer\nnălțatu-S-a-n mărire.\nDar mila multelor dureri\nL-aduce către cei ce pier\nși El coboară cînd ei cer\nla dînșii, cu iubire...\n\n... Ca-n vremea despre care spui\ncurînd El iarăși vine\nsă-i ia la El în Cer pe-ai Lui\nAcolo unde jale nu-i...\nIsuse, cînd o să-i adui\nTe-ndură și de mine!\n"
}