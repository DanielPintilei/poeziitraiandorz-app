{
"t" : "Vasilică rău și bun",
"d" : "",
"s" : "Rău copil e Vasilică\nnumai sparge\nnumai strică\ntrage-n cîini\ntrage-n pisică\ntrage-n tot ce-n cale-i pică\nși oricine ce să-i zică\nn-are grija cea mai mică\nnici rușine\nși nici frică,\nrău copil e Vasilică!\n\nVai ce rău e Vasilică!...\nIată-n pom pe-o rămurică\nșade-un pui de rîndunică...\nPraștia lui Vasilică\nîi și trage-o pietricică,\nrupe aripioara mică,\nplînge biata păsărică.\nCîinii toți îi fug de frică\nfug găini, fuge pisică,\ntoate fug de pietricică\nrău copil e Vasilică\nrău copil e Vasilică...\n\nVasilică-ntr-una-și ia\nplata pentru fapta sa\ndupă orice faptă rea\nori bătăi, ori vorbă grea\nori mustrări ori notă rea...\nnu-l iubește nimenea\nunde-ar fi și unde-ar sta\nnimeni prieten nu și-l vrea\ncu așa purtare rea.\n- Vasilică, nu fi-așa!\n\nVasilică, nu gîndești\nce rău e cum tu trăiești?\nnu gîndești cu capul tău\nce rău e că tu ești rău?\nCît de bine-ar fi să fii\nși tu bun ca alți copii\ncare-ascultă de Hristos\nși se poartă-n chip frumos!\nDomnul vrea să fii al Său\ndar tu nu vrei?\n- Vreau și eu!\n\nCe copil de necrezut\nVasilică s-a făcut\nliniștit și credincios\ncu cuvînt și chip frumos\nși cuminte-n orice fel\nparcă nici nu crezi că-i el\ncum se roagă de frumos,\ncum slăvește pe Hristos,\ncum ar spune orișicui\nce i-a făcut Domnul lui.\n\nCît de blînd și de supus\nl-a făcut acum Isus!\neste bun și-ascultător\niar la școală silitor...\ncînd e-acasă ori pe drum\nnimeni nu-i ca el acum.\nCum se roagă de frumos\nși cum cîntă lui Hristos\ntoți la el cu drag privesc\nîl alintă și-l iubesc\nși nu-i unul să nu-i zică:\n- bun copil e Vasilică,\nbun copil e Vasilică...\n"
}