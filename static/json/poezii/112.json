{
"t" : "Doamne Dumnezeul nostru Prea",
"d" : "",
"s" : "Doamne Dumnezeul nostru, Preaputernic și-nțelept\nSfînt ești,\nBun\nși plin de milă\nBlînd\nși Minunat\nși Drept.\nCe ușor de-aflat ești Doamne\ntotuși cît ești de ascuns,\nce ușor de-a Te pătrunde\ntotuși cît de nepătruns,\nTu ești Totul pretutindeni\nși ești nicăieri nimic,\npoți fi necuprins de mare\npoți fi infinit de mic!\n\nCe-nțelept le-ai rînduit Tu Doamne, toate-n Univers\norice clipă-și are-o slujbă,\norice umbră-și are-un mers:\nTu porți soare,\nlună,\nstele,\nauroră\nși amurg...\nToate-n Tine-și au izvorul\ntoate către Tine curg,\nTu-nceputul tuturora\nTu al tuturor sfîrșit,\n- cît de minunat și tainic toate le-ai orînduit!\n\nTu Te-ascunzi de mulți ce-n lume înțelepți se cred\nși mari\ndar Te lași aflat de vameși,\nde păstori,\nși de pescari.\nNe-nțeles rămîi adesea pentru-ai lumii învățați\ndar la cei smeriți și sinceri cît de limpede Te-arați!\nCît de limpede-Ți văd Fața cei ce-au cugetul curat\ncare fără viclenie cred adînc și-adevărat.\n\nPentru cei ce văd ești Totul și-ntr-un munte\nși-ntr-un spic\ndar ești nicăieri, nimică, pentru cei ce văd nimic.\nPentru cei înguști la suflet care numai rău aleg\nnepătruns rămîi de-a pururi, necrezînd ei nu-nțeleg.\nDar ce simplu Te descopăr cînd smeriți, în rugă, șed\ncei neprefăcuți ce-n inimi nu Te ispitesc\nci cred!\nPentru cei cu minți înguste\nDoamne ești de necuprins\npentru cei nălțați și mîndri\nești înalt de neatins,\ndar atît de mic ești Doamne\nși atît de apropiat\npentru cine Te primește într-un cuget nestricat.\n\nTu ești veșnicia-ntreagă\nTu ești ceasul trecător,\nBucuria ce se naște din durerile ce mor,\nNevăzutul plin de taine\nși Văzutul arătat\nViitorul care crește din Trecutul îngropat,\nmîngîierea ce-nflorește din suspinul ce s-a dus\nși nădejdea ce rămîne\ncînd iluzia s-a dus,\nViitorul și Trecutul strînse-n Veșnicul Prezent\nTu ești Veșnica Mișcare,\nNeclintitul Permanent!\nTu ești tot ce pot cuprinde și ești tot ce nu mai pot\nDar Iubirea,\nsimt o Doamne,\ncă ești mai presus, de Tot.\nCă-n oricîte mii de chipuri Te arați spre noi lucrînd\npeste toate-Ți strălucește dragostea în primul rînd.\n\nO, Strălucitorul Centru al Iubirii, Tu ne-ai dat\ntot ce-și vrea al nostru suflet și-și dorește necurmat!\nGolul nostru,\nlipsa noastră,\nslăbiciunile din noi,\nfărdelegile,\npedeapsa\nși-a urmării lor șuvoi\nde mustrări, de chin, de luptă,\nde torturi în veci și plîns,\ncu-a Ta unică Durere, toate-toate Tu le-ai strîns!\nCu-a Ta unică osîndă răul tot ne-ai ispășit\nmarea noastră datorie\ncătre Tine, Tu-ai plătit.\nCerul fericit în urma primului păcat închis,\nomenirii re-nnoite prin credință, l-ai deschis\nși la starea fericită ce-o pierdusem prin păcat\ndin adînca prăbușire pîn-la cer ne-ai înălțat!\nCurățindu-ne prin Sînge și-nfiindu-ne prin Har\n- Totul\nah iubire, totul\ne Dumnezeiescu-Ți dar!\n\nÎn genunchi cu umilință, Doamne Fața Ta slăvim\nnu vom fi nicicînd în stare cît am vrea\nsă-Ți mulțumim!\nNu putem, recunoștința ce-o simțim că-Ți datorăm\nnici în rugă,\nnici în lacrimi,\ncum am vrea s-o arătăm!\n\nDăruiește-ne puterea de-a învinge orice rău\nchipul sufletului nostru\nschimbă-l după Chipul Tău\ndă-ne feței strălucirea cugetului luminos,\nduhului încredințarea viitorului frumos,\ninimii neprihănirea sfințitoarelor dorințe,\ngîndurilor limpezimea înțeleptei năzuințe,\ndă-ne dragostei căldura ce dă rod oricărui pas\nși credinței frumusețea unui neschimbat rămas\nși curajului tăria totdeauna de ne-nfrînt\nși nădejdii-n biruință un mereu noit avînt\nși vieții-ntregi nălțarea\nnecurmat\nspre Fața Ta\npîn-o vei uni cu Tine\ncum a fost\ncînd nu era!...\n"
}