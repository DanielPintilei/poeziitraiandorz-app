{
"t" : "Cu Domnul spre Golgota - 1",
"d" : "",
"s" : "Joi...\nși plînge vîntu-n frunze de măslin cu umbra deasă\ne așa de tristă-acuma noaptea asta dureroasă!\no povară făr-de-margini parc-apasă toate cele\ntrist suspină rîul Chedron\nplîns înlăcrimat de stele...\nÎn grădină sub cupole de măslin și palmier,\nîn genunchi cu ochii-n lacrimi stă Isus privind la Cer:\nTată, dacă-i cu putință, depărtează-Mi suferința\ntotuși nu cum vreau Eu fie, ci precum ai Tu voința...\n\nȘi-n sudoarea cea de sînge rugăciunea I se curmă.\nAh, e greu păcatul lumii, cu de mii de ani în urmă\nși cu mii de ani nainte, marea vină-a omenirii\ncere-ntreagă-acuma Prețul mare-al Jertfei Ispășirii.\n\nLacrimi și sudori de sînge\nmulte se preling la vale,\ncîte nu răscumpără-astăzi plînsul suferinței Sale!\nUcenicii dorm sărmanii, L-au uitat pe-nvățătorul\niar prin noapte\nca tîlharii\nvine Iuda vînzătorul.\n\nVineri...\nzori de zi... și-aceia ce-I strigaseră Osana\nÎl loveau acum cu pumnii la Caiafa și la Ana.\nFarisei, soldații, gloate și din față și din spate\nÎi cer moartea-n gura mare: Răstignește-ni-L Pilate!\n\nSoare, arșiță... și Crucea se împlîntă-adînc în umăr\neste greu păcatul lumii, fărdelege fără număr.\nTe cutremuri: tras de funii, prin loviri,\ncu Crucea-n spate\nDumnezeu ridică-osînda omenirii vinovate.\n\nMiez de zi... Golgota geme azi sub cea mai grea povară\nrăcnet răgușit de ură\ndouă cruci se ridicară\ncuie,\nfunii,\nscări,\nși-ntruna tot mai greu ciocanul pică\nîntre doi tîlhari pe culme, altă Cruce se ridică.\n\nLa picioare ucenicul și cu Mama plîng de jale\nundeva legat de-o creangă Iuda spînzură la vale\ncerul se îmbarcă-n noapte\ntotul prinde să-nfioare...\nPe Golgota cu tîlharii Dumnezeu pe Cruce moare.\n\nSîmbătă...\nși norii-n fulger gem pe vîrful Căpățînii\nspre mormîntul trist se-ndreaptă arhiereii\nși bătrînii\nși pecețile de piatră le aștern cu-ngrijorare\npoate-acuma o să aibă, în sfîrșit, o sărbătoare!\n\nUcenicii-n deznădejde plîng cu greu îndurerarea\nmai amar ca toți își plînge încă Petru lepădarea.\nLa mormînt de două laturi stau de strajă păzitorii\nprin cetate fără grijă chefuiesc răstignitorii\nfericindu-se căci iată e-n mormînt Răsculătorul\nla Caiafa-n veselie și în cîntec e Soborul\ninima li-e mulțumită, împlinită li-e plăcerea\n- Numai cineva tainic spune: se apropie-nvierea!\n\n... Este noapte încă... cerul e senin și plin de stele\nPetru undeva mai plînge amărît cu lacrimi grele\nla mormînt glumesc soldații,\nluna scapără spre mare.\n\nDar de-odată-un fulger cade,\nflăcări tot văzduhul pare\nși-mbrăcat în foc și raze\nun arhanghel se coboară\nzbor pecețile-ntr-o parte\npiatra-n altă parte zboară\nca trăsniți cad păzitorii tremurînd pierduți de frică\n- cu Isus Biruitorul viața nouă se ridică!\n\nE mormîntul gol, căci Domnul înviase cu mărire\nne-a schimbat întunecimea pe vecie-n strălucire,\nA-nviat Mîntuitorul pus alăturea cu furii\ns-a-mplinit în clipa asta Taina scriselor Scripturii.\n\nFosta-a judecat de lume,\nCrucea grea I-au dat să poarte,\ncuie I-au bătut în palme,\nomorîtu-L-au cu moarte,\npus-au lespede deasupra, pusu-I-au peceți în cale, - \nînsă n-au putut s-oprească slava Învierii Sale!\n\nCîți nu s-au luptat de-atuncea\nsă-L îngroape sub vreo glie\nși pecețile să-I pună iar deasupra, pe vecie?\n- Însă chiar de-a fost pe Cruce\nși-apoi pus sub piatră rece,\nchiar de-au început călăii plini de fală a-și petrece,\ncînd ei nici gîndeau\natuncea au rămas cu toți de-ocară:\nde sub lespezi Răstignitul totdeauna iese-afară.\n\nAu fost mulți și fi-vor încă cei ce să-L omoare cată,\ndar închis să-L țină nimeni n-o să poată niciodată,\ncă nu-i om\nși nici putere să-L îngroape pe vecie\nEl Isus Biruitorul\nbiruie mereu și-nvie!\n"
}