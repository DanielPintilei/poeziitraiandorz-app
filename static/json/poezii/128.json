{
"t" : "O apostolii-mbuibării",
"d" : "",
"s" : "O apostolii-mbuibării\nadormiți în perne moi\ncît e-ntinsul depărtării\nde la voi și pîn-la noi.\n\nVoi căutați a lumii slavă\nnoi răsplata cea de Sus,\nvoi a patimii otravă\nnoi paharul lui Isus.\n\nVoi cu ranguri, cu avere\nși cu slavă și cu bani,\nnoi umili fără putere\ncei de jos și cei sărmani.\n\nVoi vestind a voastră carte,\nnoi vestind Cuvîntul Sfînt,\nvoi de laude-avînd parte\nnoi de cruci și de mormînt.\n\nVoi cinstiți și cu renume\nnoi huliți pentru Hristos,\nvoi mereu nălțați de lume\nnoi mereu trîntiți pe jos.\n\nVoi vă desfătați în bine\nvă-mbuibați între plăceri,\nnoi zdrobiți printre suspine\nducem sute de poveri.\n\nVouă toți vă sînt prieteni\nnouă toți vrăjmași fiind,\nvoi primind aici răsplata\nnoi spre Cer nădăjduind.\n\nȘtim că ne urîți, dar iată\nnu mai este mult și-apoi\nnoi pe veșnicia toată\nvom fi despărțiți de voi!\n"
}