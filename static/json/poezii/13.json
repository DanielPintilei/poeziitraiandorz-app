{
"t" : "Și mă duc străin Isuse",
"d" : "",
"s" : "Și mă duc străin Isuse călător fără de cale\nbiet copil pribeag pe drumuri\nneprimit de nime-n lume\nsă-mi plîng singur suferința,\nsă-mi cînt singur marea jale\nși durerea să mă-ndrume.\n\nSă iubesc pe cei ce-n mine arunca-vor plini de ură\nsă vreau bine la dușmanul\ncare-mi va săpa mormîntul\nsă mă rog și pentru-acela\nce de mine nu se-ndură\ncare-mi va răpi veșmîntul.\n\nSă nu mă răzbun pe-acela\nce-mi va face nedreptate\nrăul lui întotdeauna eu să-l răsplătesc cu bine\nși să răsplătesc cu bine celui care mă va bate\nși va da cu pietre-n mine.\n\nCelui care n-o să-mi deie nici un loc\npentru hodină\nși nici stropul cel de apă\nsă-mi ud limba arsă-n gură\nsă Te rog Isuse Doamne viață să le dai senină\nși iubire fără ură.\n\nDă-mi ce vrei de-acuma Doamne,\ndă-mi de vrei dureri nespuse\nia-mi și coaja cea de pîine\ncare foamea mi-o omoară\nînsă Tu de către mine nu Te depărta Isuse\ncăci amarul mă doboară.\n\nCînd bolnav, străin și singur\nam să plîng pe căi străine,\nalungat de pretutindeni și uitat de toți pe lume,\nfă-mă să-nțeleg c-aceasta\nmi-este cel mai mare bine\nși să cred în al Tău Nume.\n\nFă să simt că totdeauna Tu cu mine ești Isuse\nși din tot amarul vieții, harul Tău va face miere\npeste fața-nsîngerată și puterile apuse\ndă-mi alin și mîngîiere.\n\nAstfel s-am mereu putere\npînă-n fund să beau paharul\npîn-la capăt să-mi duc crucea\nfără să cîrtesc vreodată\ncu credința neclintită și puternică în harul\nși-n iubirea-Ți neschimbată.\n"
}