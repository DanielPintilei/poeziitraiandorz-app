{
"t" : "Moartea lui David",
"d" : "- 2 Samuel 23, - 1 Regi 25 -",
"s" : "Iată-l pe David pe moarte, stînd pe patul lui întins\nși pe Solomon urmașul, el la suflet l-a cuprins\nși-nălțînd spre Domnul ochii Duhul Sfînt l-a inspirat\nși-o cîntare, cea din urmă, Domnului I-a închinat.\nIată psalmul cel din urmă al lui David care el\nl-a nălțat spre Dumnezeul Cel Sfînt al lui Israel:\n- Binecuvîntat să fie Domnul Stînca mea în veac\nEl m-a întărit în toate cîte El mi-a spus să fac\nEl m-a izbăvit de Saul și de toți ai mei vrăjmași\nEl a fost mereu cu mine întărindu-mi orice pași\ncînd mă-nconjura pierzarea și credeam că sînt uitat\nam strigat plîngînd spre Domnul și El iarăși m-a scăpat\ncăci văzut-a Domnul toată nevinovăția mea\nși viața ce I-am dat-o orișicît mi-a fost de grea.\nCel ce-mpărățește-n lume după cum vrea Dumnezeu\ne ca zorii dimineții ce cresc strălucind mereu\n- măcar că nu-i astfel Doamne casa mea naintea Ta\nlegămîntul Tău cu mine mă va binecuvînta\n- întărește-i pe vecie pe urmașii mei pe tron\nși ajută-l ca și mine să Te-asculte Solomon...\nBinecuvîntat e fiul\nce-are-un tată credincios\nbinecuvîntat e numai\ncînd urmează pe Hristos...\n"
}