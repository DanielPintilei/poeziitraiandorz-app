{
"t" : "Biblia, Cuvîntul Sfînt",
"d" : "",
"s" : "Biblia, Cuvîntul Sfînt\ne-un Etern și Dulce cînt.\nAle Facerii lucrări\ntoate-s numai dulci cîntări.\n\nLumea din Întîia Zi\nîn cîntare se trezi\ndragostea cîntîndu-i calm\ndulcele Luminii psalm\nși-apoi raze-i țes\nși-i țes\nimne-n tainic înțeles\nși izvoarele cîntînd\no alintă surîzînd\ndestrămînd în noi uimiri\nvălu-i larg de pe priviri.\n\nNopțile din cînd în cînd\ni-s suspinele cîntînd\nînnorările ce-i vin\ni-s cîntările-n suspin\niar Minunea din Sfîrșit\nle va fi desăvîrșit\nîn al Veșniciei Rost\ndevenind ce n-au mai fost.\n\nCînd cîntare\ncînd suspin,\ncînd nălțare\ncînd declin\ncăci li-e cerul strălucit\nși sfîrșit\nși nesfîrșit...\n\nDin Trecut în Viitor\ncrește-același dulce cor\nrevărsînd în larg șuvoi\nimnuri noi\nși tot mai noi\nce tot vin\nși vin\nși vin\ndin Izvorul tot mai plin\npreamărind pe Cel Preasfînt\ncu etern și dulce cînt.\n\nCînd îți pare c-au trecut\no iau iar de la-nceput\nși nu știi desăvîrșit\ne-nceput, ori e Sfîrșit...\n"
}