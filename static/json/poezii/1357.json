{
"t" : "În Ghețimani",
"d" : "- Luca 22 -",
"s" : "Iată Domnu-n rugăciune în Grădina Ghețimani\nașteptînd să vină Iuda să-L predea la cei dușmani.\nÎn genunchi simțindu-Și toată Crucea ce se-apropia\ncu sudori de Sînge Domnul și cu lacrimi Se ruga.\nCei trei ucenici pe care îi luase-n ajutor,\nadormiți de întristare, au uitat de Domnul lor.\nEl, venind și-aflîndu-i astfel, le-a zis: - privegheați oricînd\nși rugați-vă să treceți prin ispite necăzînd.\n... Cînd vin vremi de ispitire și-ncercări pe drumul tău\nsuflete al meu, veghează ca să-l birui pe cel rău.\nRoagă-te cînd simți că vine vremea suferinței grea\nrugăciunea te ajută ca să poți să treci prin ea.\nIar cînd Domnul tău e-n luptă și-n primejdie, - oricînd\nroagă-te și tu alături pînă la sfîrșit luptînd.\nCăci și-n ceasul Biruinței cel etern și glorios\ndacă-ai fost cu El în lume, vei fi și-n Cer cu Hristos.\n"
}