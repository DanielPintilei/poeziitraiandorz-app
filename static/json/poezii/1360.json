{
"t" : "Drumul Crucii",
"d" : "- Matei 27 -",
"s" : "Iată drumul spre Golgota, ducînd Crucea chinuit\nca acolo sus pe Cruce El să fie răstignit.\n\nToată fărdelegea lumii și-a oricărui dintre noi\napăsa pe-această Cruce, și-o tîra acest convoi.\n\nÎmprejurul Lui sînt numai fiare, bestii și călăi\ncît de triști și de departe sînt acum cei dragi ai Săi!\n\nNumai Simon Cirineanul puse umărul din greu\nsă ajute la suirea sarcinii lui Dumnezeu.\n\nMaica plînge-ndurerată, - simte-al inimii piron\n- iată sabia prezisă de bătrînul Simeon...\n\n... Vino sufletul meu suie și tu-n urma lui Isus\nvezi cît e de greu păcatul care și tu I l-ai pus\nvezi ce preț de ispășire a cerut și-al tău păcat\ncă numai prin al Lui Sînge ți-a putut fi el iertat.\n\n- Hai și tu ca Cirineanul, pune umărul smerit\nsă-L ajuți și tu să ducă măcar ce ai tu greșit\nrabdă și tu pentru Domnul răni și bice și sudori\ncăci și El greu pentru tine le-a răbdat de-atîtea ori.\n\nDacă suferi împreună azi calvarul dureros\nmîine veșnic împreună vei domni lîngă Hristos.\n\n"
}