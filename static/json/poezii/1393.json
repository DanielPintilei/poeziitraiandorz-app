{
"t" : "Eu nu știu Doamne",
"d" : "",
"s" : "Eu nu știu Doamne unde încă\nîmi vei mai duce pașii mei,\ndar știu că Tu-mi vei fi oriunde\nlumină sfîntă pentru ei.\n\nEu nu știu Doamne ce ispite\nvor mai veni în calea mea,\ndar știu că-n Tine biruință\nși ocrotire voi avea.\n\nEu nu știu Doamne de cîți prieteni\nmai pot fi încă părăsit,\ndar știu că Tu vei fi cu mine\nÎnsoțitor nedespărțit.\n\nEu nu știu Doamne cîte lacrimi\nau să-mi mai plîngă ochii mei,\ndar știu că Tu vei fi-alinare\nși mîngîiere pentru ei.\n\nEu nu știu Doamne cîte jertfe\nmai trebuie s-aduc din greu,\ndar știu că Tu-mi vei da putere\nsă-mi sui deplin calvarul meu.\n\nEu nu știu Doamne cîte rane\nvoi mai primi de la ai mei,\ndar știu că Tu-mi vei da răbdare\nși rugăciune pentru ei.\n\nEu nu știu Doamne  viitorul,\ndar știu că el e-n Mîna Ta\n- ajută-mi să nu uit aceasta\nca liniștit să-Ți pot urma.\n"
}