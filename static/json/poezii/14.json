{
"t" : "În această clipă Doamne",
"d" : "",
"s" : "În această clipă Doamne iar îngenunchind spre Tine\nale noastre mîini se nalță spre nălțimile senine!\n\nPentru cei iubiți ce astăzi trec prin clipe-atît de grele\nsă Te-nduri cu-a Ta putere și să-i scapi curați din ele.\n\nNu uita de nici o clipă ca de-a Tale slugi supuse\nsă nu se fălească răul că ne-ai părăsit Isuse.\n\nCi ne dă izbîndă sfîntă cu-a Ta Dreaptă Preacurată\nca în nici o suferință să nu ne clintim vreodată.\n\nCi privind mereu la Tine Dumnezeul Biruinței\nsă nu pierdem nici o clipă dulcea liniște-a credinței.\n\nDă-ne dacă vrei necazuri multe și cît vrei de grele,\nnumai sufletul Isuse să ni-l scapi curat din ele.\n\nFă ce vrei cu noi, ne poartă pe-unde Ți-este sfînta vrere\nînsă dă-ne totdeauna har și pace și putere!\n\nMîna-Ți binecuvîntată plînsul pururi ni-l aline,\nîncepînd cu Tine totul - totul să sfîrșim cu Tine!\n\nDupă cei ce-n noi cu sete arunca-vor piatra urii\nfă noi s-aruncăm cu pîinea și cu dragostea Scripturii.\n\nCelor ce ne-ar face răul să le răsplătim cu bine\nurmînd pilda Ta Isuse, vrednici s-arătăm de Tine.\n\nȘi privind în orice clipă la cereasca răsplătire\nsă-Ți urmăm cîntînd cu toții totdeauna cu iubire.\n"
}