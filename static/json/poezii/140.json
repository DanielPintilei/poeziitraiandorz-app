{
"t" : "Îți mulțumim Isuse Doamne",
"d" : "",
"s" : "Îți mulțumim Isuse Doamne\ncu ochi scăldați în stropi de rouă\nde-a Tale multe binefaceri\nde tot ce Tu făcut-ai nouă:\nde-atîtea lacrimi de durere\nschimbate-n cînt de bucurie,\nde-atîtea roade-mbelșugate\nce-am strîns din frămîntata-Ți glie,\nde-atîta adăpost o Doamne\nși-atîta binecuvîntare\nce-aflat-am sub a Tale-aripe\nîn încercările amare,\nde-atîtea mîngîieri ce-adus-ai\nîn pribegia-ne sihastră,\nde-atîta fericire cîtă\nai revărsat-o-n viața noastră.\n\nȘi-acum în astă zi cînd iară\nsîntem la altă răspîntie\ncînd ne trimiți s-arăm Părinte\ncu alt plug nou vîrtoasa glie,\ncînd alte ploi și vînturi grele\nși alte opintiri ne-așteaptă\nla-ntîia brazdă, către Tine,\nîntîiul nostru gînd se-ndreaptă.\n\nPrecum plugaru-n primăvară\ncînd dă să tragă brazda nouă\nîngenuncheați pe-ogor Părinte\nși-n Sus cu mîinile-amîndouă\nÎți cerem binecuvîntarea\nși harul plinătății sfinte\nși peste-ogorul nou pe care\nTu astăzi ni l-ai pus nainte.\n\nDin Mîna Ta avem o Doamne\nputeri și har și-nflăcărare\nși umiliți sub voia-Ți sfîntă\nÎți punem totul la picioare.\nO, folosește-Te de-aceste\nsmerite și puține vase\nși du a mîntuirii pace\nîn mii de suflete și case.\n\nFă s-aruncăm cu plină poală\nsămînța rodnică pe glie\niar pentru-a Ta deplină slavă\nnoi tot să dăm cu bucurie.\nCa de pe urma jertfei noastre\nfăcută-n cînturi și suspine\ntoți îngerii din cer să strîngă\nsnopi plini de roade\npentru Tine...\n"
}