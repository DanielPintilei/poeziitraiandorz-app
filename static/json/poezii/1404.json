{
"t" : "Mi s-a schimbat înfățișarea",
"d" : "",
"s" : "Mi s-a schimbat înfățișarea\nnimic nu seamăn cum eram\ndoar inima, mereu aceeași\nși astăzi tot așa mi-o am.\n\nMi-e aspră fața și cuvîntul\nși fapta uneori mi-e grea\nnimica n-am ca altădată\n- doar inima mi-e tot așa.\n\nM-am despărțit cîndva de Tine\nluînd și ce-am putut să-Ți dau\n- dar inima pe veci predată\ndoar asta n-am putut s-o iau.\n\nTrecut-au anii peste mine\nca vîntul iernii peste lunci\nși multe mi-am schimbat cu vîrsta\ndoar inima-i tot ca și-atunci.\n\nȘi nu doresc Isuse Doamne\noricîte încă mi-aș schimba,\ndecît ca inima-mi aceeași,\nsă-mi fie, cum a fost, a Ta.\n"
}