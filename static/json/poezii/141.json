{
"t" : "Cîntări Îndepărtate...",
"d" : "",
"s" : "Cîntări îndepărtate ne vin în ceas de seară\nde undeva, din harul trăit odinioară.\n\n... ne vin în ceasul tainic de după rugăciune\ncînd duhul și-amintește de orișice minune,\n\nde orice izbăvire de noapte și furtună\nprin care-a mers trimisă prin lume Vestea Bună,\n\nde tot calvarul Crucii cu șoaptele-i gemute\nprin anii-n care toate sînt crîncene și mute...\n\n- Cîntările acestea-s ca lacrima prelinsă\npe chipul singuratic, cu-ntreaga zare stinsă,\n\nca razele de unde nu-i soare niciodată\nmai strălucit ca fruntea cu sînge asudată,\n\nca sfintele ecouri a stărilor slăvite\nce-n veci n-o să mai fie asemenea trăite,\n\nca umbra și lumina acelor căi divine\npe unde-a mers aievea Hristos la pas cu tine...\n\n- Ecoul lor să-ți fie îndemn pe veci în minte\nlumina lor din urmă, un soare spre nainte!\n\nSă urci cu bucurie că zbori către cunună\ncă patima cu Slava Hristos ți le-mpreună,\n\ncă tot ce uzi cu lacrimi din ce sădești cu sînge\ncu mîini strălucitoare în veci cîntînd, vei strînge.\n\nȘi-mbrățișîndu-ți crucea c-o tainică plăcere\nsă mori cu-ncredințarea că moartea ți-e-nviere!\n"
}