{
"t" : "Am suferit prin lume",
"d" : "",
"s" : "Am suferit prin lume atît de mult încît\nar trebui să-mi fie de toate doar urît.\n\nAtît de mulți din oameni mi-au fost vrăjmași și hoți\nîncît ar fi cu dreptul să mă fi rupt de toți.\n\nȘi-atîtea zile negre mi-au fost din cîte-avui\ncă n-ar mai fi vreun bine nici uneia să-i spui...\n\n- Dar celui ce iubește mereu îi pare rău\nde tot ce-a fost vreodată frumos pe drumul său.\n\nDe dragu-acelor locuri ce le-am iubit atît,\nmi-e dor și după-acelea în care-am fost urît.\n\nȘi pentru-acele inimi ce-n lume m-au iubit\nmi-e milă și de-acelea ce viața mi-au zdrobit.\n\nIar pentru cîte clipe frumoase-am cunoscut\niert anii lungi de chinuri și tot ce m-a durut.\n\nDe-aceea azi cînd toate le las eliberat\nmi-e parcă drag de lumea prin care-am și cîntat!\n"
}