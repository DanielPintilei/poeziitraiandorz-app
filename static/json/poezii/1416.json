{
"t" : "Cu proaspătă plăcere",
"d" : "",
"s" : "Cu proaspătă plăcere mă-ntorc mereu și-acum\nspre toate-acele drumuri pe care-am mers cu Tine,\nchiar cînd doar gîndul numai mi-l pot porni la drum\nse-ntoarce totdeauna cu brațe pline-pline.\n\nLa orice răspîntie în care-am așteptat\nzîmbesc de-o revedere sau plîng de-o despărțire\naici am stat pe iarbă, acolo ne-am rugat\n- și toate-s încă pline de cîntec și iubire.\n\nPe drumurile vieții cu Tine mi-au rămas\nnemuritoare urme și fețe neuitate,\niar cînd mă-ntorc spre ele, la fiecare pas\ncu proaspătă plăcere le regăsesc pe toate.\n\nȘi toate-aceste numai că Tu ai fost cu noi\nsfințind umblarea noastră cu dulcea-Ți frumusețe,\nnimic nu se-nvechește ci toate-s tot mai noi\nscăldate-n strălucirea Curatei Tale Fețe.\n\nCu cîtă bucurie, cînd trec pe-a noastre căi,\nvăd Chipul Tău cel dulce și chipurile-aduse\nși-Ți întregesc Ființa din toți cei dragi ai Tăi\nîn loc de mii de fețe văd doar pe-a Ta Isuse.\n"
}