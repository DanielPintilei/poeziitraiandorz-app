{
"t" : "O, floare a frumoasei Lucrări",
"d" : "",
"s" : "O, floare a frumoasei Lucrări a lui Hristos\ncrescută ca lumina curatului prinos\nprivită ca podoaba lăcașului slăvit,\nca roua pîrguită a grîului sfințit,\nca roua dimineții senine pe pămînt\n- fii binecuvîntată de gîndul cel mai sfînt.\n\nPăzească-ți mii de îngeri curatele comori,\nferească-te de ochii adînc ispititori,\nîndepărteze-ți gîndul vrăjmașului pîndar,\npăstreze-ți ca lumina ofranda pe altar\nspre Pururea Fecioară a Cerului privind\nvirtuții nepătate sfințenia primind.\n\nDorim trăirii tale podoabele cerești\niubirii neprihana candorii îngerești,\nsă fii ca alabastrul cu-adînc plăcutul mir\nca o podoabă-scumpă din aur de ofir\nca fața sfintei mese de in imaculat,\nca grîul dimineții de sori încununat,\nca gîndul rugăciunii a-toate sfințitor,\nca fața Aurorii,\nca ziua fără nor,\nca cele cinci fecioare primite la ospăț,\nca apa cea sfințită a Veșnicei Cetăți.\n\nÎn candela nestinsă a inimii, curat,\nsă-ți ardă untdelemnul credinței necurmat,\nîntreaga ta ființă să aibă mai presus\nde orișice iubire arzînd pentru Isus\nși-n duhul rugăciunii fierbinte stăruind\nsă fii o blîndă rază spre tot ce-i suferind.\n\nCînd umbrele ispitei vor trece-amăgitor,\neroic înfrînarea să-ți rupă mreaja lor\ndeparte să te țină de tot ce e oprit\ndeplin păstrată Celui cu care te-ai unit.\nFiința ta întreagă să fie-un sfînt potir\npurtînd al curăției în veci plăcutul mir,\ncu sufletul și gîndul mereu spre Cel Dorit,\nsă fii pe veci a Celui cu care te-ai unit.\n"
}