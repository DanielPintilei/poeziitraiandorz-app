{
"t" : "S-a-ntipărit durerea",
"d" : "",
"s" : "S-a-ntipărit durerea pe chipul meu așa\ncă orice trăsătură mi-o strigă de departe...\natît de-ndelungată, de cruntă-a fost și grea\ncă nu-i mai piere urma lăsată, pîn-la moarte.\n\nDar urma cea lăsată pe suflet mai amar\nîmi va zdrobi-amintirea, milenii parcă încă,\ncît de cumplit e răul, - căci urma lui de jar\npe față și pe suflet rămîne-așa de-adîncă.\n\nTreci Doamne peste toate lumină și balsam\nștergînd amara urmă a feței și-amintirii,\npe-ntreaga mea ființă de-a pururea să n-am\ndecît întipărirea iertării și-a iubirii.\n"
}