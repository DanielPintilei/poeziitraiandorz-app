{
"t" : "Ce strîmt e locul unde",
"d" : "",
"s" : "Ce strîmt e locul unde sînt nevoit să stau\nsimt unghiurile pîndei cum strîng și mă-năbușă\nvăd umbrele vrăjmașe cum se întind și iau\nlungi forme-ntunecate cu dungă de cenușă.\n\nSimt casa, cu pereții subțiri și străvezii,\npe zece drumuri pusă de-o știe țara toată -\nnici zidul n-are umbră, nici pivnița chilii\nnici noaptea întuneric neliniștea s-o scoată.\n\n... O Doamne dă-mi odihna din cer și din pămînt\nsă scap de fiara lumii ce sfîșie și pradă,\nsă scap de mine însumi acesta care sînt\nnici cheie să mă știe, nici gheară să mă vadă.\n\nSau fă să-mi vină iarăși plecații porumbei\nsă-mi cînte turturica prin viile-nflorite,\nsă se ridice noaptea să-mi pot vedea pe-ai mei\nși să-mi mai cînt odată cîntările dorite.\n"
}