{
"t" : "Primiți pe Domnul vostru!",
"d" : "",
"s" : "O, vouă celor umili v-aduc o veste nouă\nce voi, împovărații, pîn-azi n-ați auzit:\nIsus Hristos, prin Crucea și Jertfa Lui și vouă\niertare, mîntuire și har v-a dăruit!\n\nMulțimea de păcate atît de mari și grele\ncu care viața-ntreagă mereu v-ați încărcat,\nEl le-a luat asupra-Și, S-a-mpovărat cu ele\nși sus pe lemnul Crucii cu Sînge le-a spălat.\n\nEl din osînda morții, din veșnica pieire\ncu Jertfa Lui prin Cruce, scăparea v-a adus,\ncăci prin credința-ntrînsul viață, mîntuire\nși pacea Lui cea dulce v-a dăruit de Sus.\n\nPrimiți pe Domnul vostru!... cu lacrimi de iubire\nși inima și casa deschideți-I deplin,\ncăci unde intră Domnul, cereasca-I Strălucire\nîn casa jalei face un colț de rai senin!\n\nPrimiți pe Domnul vostru, voi cei ce-ați tras cu trudă\nși fără vreo nădejde, amarele poveri -\nși-atunci în ochii voștri pe fața voastră udă\nva străluci lumina cereștii înfieri!\n\nPrimiți pe Domnul vostru, voi cei ce-ați stat departe\nde masa veseliei, de praznicul curat,\nprimirea Lui, viața pe veci vă va desparte\nde tot ce-i fărdelege, osîndă și păcat!\n\nPrimiți pe Domnul vostru, căci numai Lui I-e milă\nde voi, precum i-e milă păstorului de oi -\no, numai Lui de-a voastră osîndă nu-I e silă\ncăci pîn-la starea voastră El vine după voi!\n\nPrimiți pe Domnul vostru, - o, cîtă bucurie\nar trebui să umple al vostru suflet az’\ncînd pîn-la starea voastră dorește El să vie\nsă facă-un veșnic cîntec din veșnicul necaz.\n\nPrimiți pe Domnul vostru!\ne cea din urmă ușă,\ne cea din urmă cale,\ne cel din urmă har,\ne cea din urmă clipă, - cînd și aceasta-i dusă\nvai, tot ce mai rămîne e deznădejde doar!\n\nPrimiți pe Domnul vostru, e cea din urmă punte\nîntinsă peste-adîncul cel dintre Cer și voi, - \ncînd nu va mai fi-aceasta rămîne-un veșnic munte\nde chin amar\nsub care veți geme-n veci apoi.\n"
}