{
"t" : "Nedespărțitul meu Prieten",
"d" : "",
"s" : "Nedespărțitul meu Prieten\nMîntuitorul meu Cel Sfînt,\nOcrotitorul meu Puternic,\nce-adînc îndatorat Îți sînt!\n\nCe-adînc întreaga mea ființă\nde-a Ta credință s-a pătruns\nc-atît de plin mă simt de Tine\nși-n ce-i văzut și-n ce-i ascuns.\n\nDin tot trecutul vieții mele\nuitat-am tot ce cunoșteam\npe Tine însă tot mai dulce\nși mai adînc în gînd Te am.\n\nUitat-am fețe mult iubite\nce-mi luminară-al vieții crez\ndar Fața Ta și-n ochi și-n suflet\nmereu mai limpede-o păstrez.\n\nCu ce-am avut mai drag pe lume\nstau tot mai rar și mai puțin,\ndar cerul gîndurilor mele\nîntreg, de Tine-i tot mai plin.\n\nAzi n-am nici amintiri din urmă\nși nici dorinți de viitor, - \nFăptura Ta Slăvită-mi umple\nîntregul inimii fior.\n\nȘi tot ce-aș mai dori pe lume\nîntregul fericirii rai\ncu-ntreaga sete de iubire\nîn Tine-mi sînt, doar Tu le ai.\n\nTu mi-ai schimbat a vieții bezne\nîn soare strălucit și sfînt\n- Mîntuitorul vieții mele\nce-adînc îndatorat Îți sînt!\n"
}