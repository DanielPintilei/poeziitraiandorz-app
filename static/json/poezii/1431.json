{
"t" : "N-am fost",
"d" : "",
"s" : "N-am fost ispravnicu-nțelept pus peste-averi cuprinse,\nscriind puțin să pot da mult la cei cu mîini întinse,\n- ci mult scriind am dat puțin. Iar cei ce mă căutară\ns-au depărtat dezamăgiți că n-am fost ce-așteptară.\n\nȘi n-am fost înger înțelept cu aripi diafane,\ns-aduc la cei ce m-adorau rîvnite-averi profane,\n- ci înger cu aripi de lut ce-n zborul către soare\nplătesc și visul cel mai scurt c-o trudă zdrobitoare.\n\nȘi n-am fost floare răsărind din gras pămînt de seră\nci-odraslă din pămînt uscat, trudită și stingheră,\n- De-aceea rodul meu sărac e plin de-amărăciune\nși tot ce are bun în el e-un strop de rugăciune.\n"
}