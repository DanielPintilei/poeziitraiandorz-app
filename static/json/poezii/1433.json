{
"t" : "În veci noi n-am vedea",
"d" : "",
"s" : "În veci noi n-am vedea pe Tatăl\ncînd prin Hristos nu L-am privi\ncăci focul Feței Lui ne-ar arde\nși strălucirea-I ne-ar orbi.\n\nPe Dumnezeul Cel Ascuns\ndoar Singur Fiul L-a pătruns!\n- de nu vrei să-L cunoști prin El\nîn veci nu vei putea altfel.\n\nNoi n-am putea-ntîlni pe Tatăl\ncăci nimenea nu L-a-ntîlnit\ndecît prin marea mijlocire\na Unicului Fiu Slăvit.\n\nNoi n-am putea în veci pătrunde\nîn locul arzător și Sfînt\nde n-ar fi Crucea Lui prin care\nprimit-am drept și crezămînt.\n\nCine-ar putea vedea pe-Acela\nca mii de sori mai strălucit\nIzvorul Slavei și Luminii, - \n- scăpînd nears și neorbit?\n\nO, slavă Ție-n veci Isuse\nMijlocitorul căii noi\ncă-n Tine noi suim spre Tatăl\nși-L întîlnim venind spre noi.\n\nMărire Ție Tatăl nostru\nși-atotputernic Dumnezeu\ncă ne-ai unit cu Tine-n harul\ncel mai ușor și cel mai greu.\n"
}