{
"t" : "Suind din nou",
"d" : "- la 30 de ani -",
"s" : "Suind din nou un vechi urcuș\nport jertfe noi spre-un vechi altar\n- cu noi răniri de vechi cătuși\nnalț înc-un stîlp pe-un sfînt altar.\n\n“Eben-Ezer”, - ajuns aici\nprivesc tot lungul drum trecut...\n- Ce pași mărunți, ce urme mici,\nce-a trebuit și ce-am făcut!\n\nGîndesc cu sufletul durut\nla anii ce i-am risipit\ncît am trăit din ce-am știut,\ncît am știut din ce-am trăit?\n\nCît am gîndit din ce făceam,\ncît am făcut din ce-am gîndit?\ncît am iubit din ce aveam,\ncît am avut din ce-am iubit?\n\nCît am trăit din ce-am crezut\ncît am crezut din ce-am trăit?\ncît am vorbit din ce-am făcut,\ncît am făcut din ce-am vorbit?\n\nLa stîlpul meu de greu hotar\ncad azi cu fața la pămînt,\nnu-n cîntec pun, ci-n plîns amar\nIsuse, noul legămînt!\n\nȘi-aș vrea de-acum pîn-la sfîrșit\nprin harul Tău Dumnezeiesc\nsă pot trăi tot ce-am vorbit\nsă pot vorbi tot ce trăiesc.\n\n"
}