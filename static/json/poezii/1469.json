{
"t" : "Grîu curat",
"d" : "",
"s" : "Grîu curat sub grele brazde semănat\nrabdă și așteaptă soarele curat\ngreu e-n bezna unde suferi tu acum\ndar încet se face spre lumină drum.\n\nVechea fire-n tine caută s-o ucizi\nfirii noi mai largă cale să-i deschizi\nmai curînd s-ajungă spic de aur plin\nluminat de fața cerului senin.\n\nRabdă încercarea crîncenei furtuni\nstînd unit cu lanul fraților tăi buni\ncrești în adierea vîntului voios\nși smerit te-nchină jertfă credincios.\n\nPietre grele dacă te vor măcina,\nflăcări de te-ar coace,\nmîini de te-ar tăia,\ntu vei fi viață lumii, alinînd\nochii răi... și larma lutului flămînd.\n\n- Sfîntă pîine bună, trup de grîu curat\nstai pe masa jertfei binecuvîntat!\nViață și iertare celui păcătos\nhar și-mpărtășire sfîntă din Hristos.\n"
}