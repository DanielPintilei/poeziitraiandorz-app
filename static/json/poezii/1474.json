{
"t" : "Ai milă Tu",
"d" : "",
"s" : "Ai milă Tu al Bucuriei\nIzvor Etern și Nesecat\nnu-ngădui să plîngă nimeni\nprea dureros și-ndelungat,\ncă de-unde ies prea multe lacrimi\nrămîne sufletul uscat\nrămîne sufletul uscat.\n\nAi milă Tu Cel ce-nconjuri\ncu ceruri de-armonii în cor\nde-aceia ce cîntări prea multe\nȚi-au scris în inimile lor\nc-adesea-n inimile-acestea\nard răni ne-nchise pînă mor\nard răni ne-nchise pînă mor.\n\nAi milă Tu Dăruitorul\na tot belșugul, n-alunga\npe-acel ce-afară de iubire\nnimic n-aduce-n fața Ta\ncăci numai Tu știi ce mult sufăr\ncei ce iubesc, dar n-au ce da\ncei ce iubesc, dar n-au ce da.\n\nAi milă Tu Răsplătitorul\nCel Drept și Binecuvîntat\nși nu-l uita pe lucrătorul\ncare-a muncit și n-a luat,\nfă-i parte cînd s-or strînge snopii\nși celui care-a semănat\nși celui care-a semănat.\n\nAi milă Tu Prețuitorul\na tot ce-i cîștigat cu plîns\npăstrează între-ai Tăi unirea\nca focul sfînt în veci nestîns,\nnu-l mai răbda pe cel ce strică\nce-a fost cu-atîtea jertfe strîns\nce-a fost cu-atîtea jertfe strîns.\n\nAi milă Tu Împărțitorul\nînfricoșatelor sentinți\nde cei ce moștenesc păcate\nși blesteme de la părinți\ncă nu-s pe lume mai amare\nmai lungi și grele suferinți\nmai lungi și grele suferinți.\n\nAi milă Tu arată-Ți calea\nla cei ce-o vor dar nu Ți-o știu\nsă nu se amăgească nimeni,\n- că nu e suflet mai pustiu\nca cel ce l-a-nșelat credința\ndar vede-aceasta prea tîrziu\ndar vede-aceasta prea tîrziu...\n"
}