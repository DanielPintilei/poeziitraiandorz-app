{
"t" : "Pe la geamul înghețat",
"d" : "",
"s" : "Pe la geamul înghețat\nal credinței mele\ntrece iar colind curat\ncălător spre stele.\n\nTrec în zbor de-argint cîntînd\nîngerii minunii\nDomnului Hristos ducînd\nrazele cununii.\n\nTrec păstorii fericiți\nmoșii și părinții\nDomnului ducînd smeriți\naurul credinții.\n\nTrec cuminții magi plecați\npeste veacul zării\nDomnului ducînd mișcați\nsmirna ascultării.\n\nIar din albul lumii nins\nde lumina lunii\nca tămîia s-a desprins\nzborul rugăciunii.\n\nAn de an se duc așa\nsolii spre Mesia\nnumai din căsuța mea\nn-a plecat solia.\n\nDoamne, fă-mi din casă iar\npraznic cu lumină\nca și de la ea cu dar\nsolii dragi să-Ți vină.\n"
}