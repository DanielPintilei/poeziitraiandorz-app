{
"t" : "Cîntările Nașterii",
"d" : "",
"s" : "Partea 1\n\nÎntr-o noapte neuitată a venit la noi Isus\nîmplinind făgăduința ce prin înger s-a adus\nca s-aducă mîntuire pentru neamul omenesc\ncum făgăduise mila Tatălui Celui Ceresc\nsă-mplinească tot ce Duhul Sfînt grăise prin profeți\nde Fecioară ce va naște pe-mpăratul Noii Vieți\nde Mesia ce coboară întrupîndu-Se ca noi\nca să mîntuie din moartea și osînda de Apoi.\n\n... Trei păstori în cîmp de strajă împrejurul turmei stînd\nau văzut din cer un înger... și-apoi alții mulți cîntînd\nși-auzind că Se născuse Pruncul Sfînt Mîntuitor\nplini de-o sfîntă bucurie toți au izbucnit în cor:\n\nO ce Veste Minunată\nlîngă Vifleem s-arată\ncerul strălucea\nîngerul venea\npe-o rază curată.\n\nCînd Iosif și cu Maria\nau sfîrșit călătoria\nîntr-un mic sălaș\ndin acel oraș\nS-a născut Mesia.\n\nPăstorii cum auziră\nspre lăcașul sfînt porniră\niar cînd au aflat\nPruncul Minunat\nei Îl preamăriră.\n\nÎn coliba păstorească\nvrut-a Domnul să Se nască\nFiul Său Cel Sfînt\nnouă pe pămînt!\n\nPartea 2\n\nDacă îngerii plecară de la dînșii iarăși Sus\ntrei păstori au zis: să mergem să vedem ce ni s-a spus\nsă ne ducem în cetate să căutăm la Betleem\npe-Mpăratul care vine, pe Mesia să-L vedem.\n- Și mergînd păstorii iată că-L aflară pe Isus\nînfășat, culcat în iesle, precum îngerul le-a spus\nși-au istorisit minunea care li s-a arătat\nMaica i-asculta cu suflet fericit și-nfiorat\nși-apoi plini de umilință, lîngă ieslea lui Isus\nîn genunchi și cu credință, închinare I-au adus\nmulțumind cu bucurie plini de-un fericit fior\nei s-au ridicat și astfel intonară toți în cor:\n\nTrei păstori se întîlniră\nși așa se sfătuiră\nraza soarelui, floarea cîmpului\nși așa se sfătuiră:\n\nHaideți fraților să mergem\nfloricele să culegem\nraza soarelui, floarea cîmpului\nfloricele să culegem.\n\nȘi să facem o cunună\ns-o-mpletim cu voie bună\nraza soarelui, floarea cîmpului\ns-o-mpletim cu voie bună.\n\nSă I-o ducem lui Hristos\nsă ne fie de folos\nraza soarelui, floarea cîmpului\nsă ne fie de folos.\n\nPartea 3\n\nDin ținuturi depărtate veneau magii întrebînd\nde Mesia Împăratul Nou-Născutul de curînd.\nLuminoasă steaua sfîntă strălucea naintea lor\nîndreptîndu-i către ieslea Pruncului Mîntuitor...\nCa un cîntec de lumină fericită i-a-ndrumat\npînă s-a oprit deasupra staulului minunat.\nEi intrînd aflară Pruncul, lîngă Maica Sfîntă stînd\npeste Fața Lui lumina cerului recunoscînd\nși-nchinîndu-se naintea Împăratului Isus\naur, smirnă și tămîie fiecare I-au adus\nși-mpreună-apoi cu toții, într-un duh înălțător\no cîntare de mărire au pornit să-I cînte-n cor:\n\nNouă azi ne-a răsărit\nDomnul Isus Hristos\nMesia Cel Mult Dorit\nDomnul Isus Hristos.\n\nDin Fecioară S-a născut\nDomnul Isus Hristos\nDumnezeu Om S-a făcut\nDomnul Isus Hristos.\n\nÎn scutece S-a-nfășat\nDomnul Isus Hristos\nși în iesle S-a culcat\nDomnul Isus Hristos.\n\nCum e robul S-a smerit\nDomnul Isus Hristos\nși pe noi ne-a mîntuit\nDomnul Isus Hristos.\n\nPartea 4\n\nÎn această Noapte Sfîntă, lîngă Staulul Divin\nsă se-nchine cu credință vine tot ce e creștin\nde pe tot întinsul lumii orice suflet credincios\nvine-acum să-ngenuncheze lîngă ieslea lui Hristos\ncăci din marea Lui iubire pentru noi S-a Întrupat\nspre-a aduce mîntuirea lumii ce zăcea-n păcat\nși să scoată la lumina harului neprihănit\npe toți cei ce-n întuneric veacuri multe-au rătăcit.\nÎmprejurul Ieslei Sfinte unde stă, Copil, Isus\ninimile tuturora închinîndu-se supus,\nÎi aduc al mulțumirii și-al iubirii sfînt fior\nîmpreună toți unindu-și glasul și cîntînd în cor:\nLîngă ieslea minunată ne-adunăm\nlin colindul Sfintei Nașteri colindăm\ndoarme Fiul lîngă-al Maicii sîn duios\nsoare dulce pare Fața lui Hristos.\n\nDoamne, Doamne și noi Ție ne-nchinăm\nlin colindul Sfintei Nașteri colindăm.\n\nCîntă îngerii Osanei imnul sfînt\nslavă Ție-n Cer și pace pe pămînt\ncîntă și păstorii cîntec fericit\nslavă Ție Sfînt Mesia Mult Dorit.\n\nCîntă magii aducîndu-I darul lor\nslavă Ție Împăratul tuturor,\ncîntă steaua cu lumină peste Cer\nslavă Ție Soare Veșnic - lerui ler.\n\nCîntă Cerul și pămîntul Sus și jos\nslavă, cinste și-nchinare lui Hristos\n- numai Maica simte semnul profețit\numbra Crucii peste Fiul adormit.\n\nPartea 5\n\nȘi noi, Dumnezeul nostru, de-acest Praznic Luminat\nTe rugăm s-aduci pe lume tot ce îngerii-au cîntat\ntot pămîntul să ajungă plin de-al păcii sfînt fior\ncalda ei bunăvoire las-o-n suflet tuturor.\n\nÎntre-ai Tăi fă unitate, - fă s-ajungem să-i vedem\nuna toți, cîntînd în jurul ieslei de la Betleem\nizbăviți de tot ce-i zbucium și-ntristare între frați\nsă nălțăm cu toți spre Tine inima despovărați.\n\nAdă Doamne ziua-n care lumea-ntreagă-un singur cor\n- într-un singur Mare Praznic Fericit al tuturor -\nsă înalțe către Tine într-un cuget și-ntr-un gînd\nși-ntr-un glas cu cei din ceruri, Imnul Nașterii, cîntînd:\n\nNașterea Ta Hristoase Dumnezeul nostru\nrăsărit-a lumii Lumina Cunoștinței\nîntru Dînsa cei ce slujeau stelelor\nde la Stea s-au învățat\nsă se închine Ție Soarelui Dreptății\nși să Te mărească pe Tine Răsăritul Cel de Sus.\nDoamne mărire Ție...\n"
}