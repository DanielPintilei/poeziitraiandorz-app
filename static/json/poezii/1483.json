{
"t" : "Unde ești?",
"d" : "",
"s" : "Unde ești, în care țară; unde ești, pe ce pămînt?\nloc de moarte fără lege, loc de morți fără mormînt!\n\nUnde ești, pe ce planetă; unde ești în ce Sistem?\nloc de blestem și de stafii și de ziduri care gem!\n\nUnde ești, în care secoli; unde ești, în care vremi?\nloc de beznă și de groază unde tremuri și te temi!\n\nUnde ești, în care lume; unde poți fi-atît de-ascuns?\ncă nimic afar-de fiare pînă-n tine n-a pătruns!\n\nMai adînc cobori ca marea, sau ca munții te ridici?\nde n-ajung de-atîta vreme ochi de oameni pîn-aici!\n\n... Dumnezeule-al Dreptății, orișicît ar fi de jos\nori îngroapă, ori deschide iadu-acesta-ntunecos!\n"
}