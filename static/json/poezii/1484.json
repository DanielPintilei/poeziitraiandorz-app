{
"t" : "Deschid a nu știu cîta oară",
"d" : "",
"s" : "Deschid a nu știu cîta oară\nfereastra-n noaptea cea adîncă,\ndeschid Isuse, dar afară\ntot noapte-i și-ntuneric încă.\n\nCu ochii obosiți de veghe\nprivesc în zarea de cenușă\ndar cerul peste tot în zeghe\nși peste zare tot cenușă.\nAscult, și parc-aud blesteme\nși plîns și ceva ce se frînge...\n- Nu-i vîntul, vîntul altfel geme\nnu-i ploaie, ploaia altfel plînge!...\n\nPrivesc și parcă-nlănțuite\ntrec mii și mii de umbre supte\n- ce stinși li-s ochii din orbite\nla jertfele acestei lupte!\n\nÎnfiorat mă strîng în șoapte\nși ard pe-un rug de rugăciune\nce noapte-i Doamne... ce mai noapte\nși inima ce taine-mi spune!...\n"
}