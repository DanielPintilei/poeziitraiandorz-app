{
"t" : "După focul ce-a trecut",
"d" : "",
"s" : "După focul ce-a trecut\ncaut ce am din ce-am avut\nce mi-a ars și ce-a rămas\nce s-arunc și ce să las\nce-a crescut și ce-a apus\nce mai stă - și ce s-a dus...\n\nVorbă, vorbă, cîtă-ai fost\nși-azi ești spuză fără rost\nlegăminte, cum păreați,\nce-a rămas din ce spuneați!\nPrietenie, dulce grai,\nce-a rămas din ce ziceai!\n\n- Numai lacrima mi-a stat\ncredincioasă necurmat\nnumai crucea mea dintîi\nînger drag la căpătîi\nnumai dragostea din gînd\nveghetoare orișicînd\nnumai primul legămînt\nsoț de luptă și mormînt\nnumai Domnul Preaiubit\nPrietenul Nedespărțit.\n\nDupă focul încercat\nmi-a rămas ce-a fost curat!\n"
}