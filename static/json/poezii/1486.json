{
"t" : "Doamne, nu sînt vrednic",
"d" : "",
"s" : "Doamne, nu sînt vrednic să-mi înalț spre Tine\nochii ce-au sclipire încă spre ispite,\nmîinile ce-au încă urme de rușine,\nbuzele ce-au încă vorbe nesfințite...\n\nDoamne, nu sînt vrednic să-Ți dezleg cureaua\nîncălțării Tale cînd îmi vii în casă,\npeste-a Tale glezne albe cum e neaua\nlacrimile mele negre urme lasă.\n\nDoamne, nu sînt vrednic de a Ta-ndurare\nc-am deschis ispitei inima curată...\n- Tu i-ai dat în flăcări inimii iertare\ndar ea nu-și mai iartă vina niciodată.\n\nDoamne, nu sînt vrednic nici de-o mîngîiere\nc-am lăsat în alții lacrimă și rane,\nbuzele iubirii le-am udat cu fiere\nmîinilor blîndeții le-am bătut piroane.\n\nDoamne, nu sînt vrednic... dar cu ce-ndurare\nmă-nconjori cu flăcări, mă hrănești cu jale\nși m-adapi cu lacrimi, pentru clipa-n care\nvor culege îngeri, rodul trudei Tale!...\n"
}