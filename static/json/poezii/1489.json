{
"t" : "Fă-ți timp!",
"d" : "",
"s" : "În trecerea grăbită prin lume către veci\nfă-ți timp măcar o clipă să vezi pe unde treci!\n\nFă-ți timp să vezi durerea și lacrima arzînd,\nfă-ți timp să poți cu milă să le alini trecînd,\nfă-ți timp pentru-adevăruri și adînciri în vis,\nfă-ți timp pentru cîntare cu sufletul deschis,\nfă-ți timp să vezi pădurea, s-asculți lîngă izvor,\nfă-ți timp s-auzi ce-ți spune o floare, un cocor,\nfă-ți timp s-aștepți din urmă cînd mergi cu slăbănogi,\nfă-ți timp, pe-un munte, seara, stînd singur să te rogi,\nfă-ți timp să stai cu mama și tatăl tău, bătrîni,\nfă-ți timp de-o vorbă bună și-o coajă pentru cîni,\nfă-ți timp să stai aproape cu cei iubiți, voios,\nfă-ți timp să fii și-al casei în slujba lui Hristos,\nfă-ți timp să guști frumsețea din tot ce e curat,\nfă-ți timp, căci ești de taine și lumi înconjurat,\nfă-ți timp de rugăciune, de post și meditări,\nfă-ți timp de cercetarea de frați și de-adunări,\nfă-ți timp și-adună zilnic la toate cîte-un pic\nfă-ți timp, căci viața trece și cînd nu faci nimic!\nFă-ți timp lîngă Cuvîntul lui Dumnezeu să stai\nfă-ți timp... căci toate-acestea au pentru tine-un grai,\nfă-ți timp s-asculți la toate, din toate să înveți,\nfă-ți timp să dai vieții și morții tale preț.\n\nFă-ți timp acum, că-n urmă zadarnic ai să plîngi\ncomoara risipită a vieții n-o mai strîngi!\n"
}