{
"t" : "De-aș putea să-ntorc...",
"d" : "",
"s" : "De-aș putea să-ntorc pe calea Timpului spre Început\n- cum cobori din treaptă-n treaptă aș păși din an în an\nfără să mă uit o clipă la nimic din ce-am trecut\nm-aș opri-ntr-un veac de aur,\nlîngă-un țărm galilean.\n\nCum Te-aș aștepta acolo răbdător și fericit\ncînd aș ști că dimineață ai să treci și să mă iei!...\n- ceilalți s-ar uita la mine cu un ochi nedumerit\ndar pe urmă cu ce zîmbet m-ar primi să merg cu ei.\n\nCum m-aș avînta ca Petru, peste valuri netemut,\ncum Ți-aș sta răpit, pe umăr, ca Ioan, să Te ascult,\ncum ca și Zacheu, îndată Ți-aș da-ntregul meu avut\n- ca să poți vedea Isuse, cît Te-am înțeles de mult!\n\nȚi-aș spăla ca păcătoasa praful drumului trudit\nde pe Sfintele-Ți picioare cu al lacrimii izvor\nși mi-aș sparge ca Maria vasul cel neprețuit\nsă-Ți torn numai Ție mirul cel plăcut mirositor.\n\nAș căuta să-Ți dau ce încă nimeni altul nu Ți-a dat\nși-aș găsi să-Ți spun cuvinte care nimeni nu Ți-a spus\n- ca să-mi poți cunoaște-n totul sufletul îndatorat\nși adînc recunoștința cîtă-aș vrea să-Ți dau, Isus!\n"
}