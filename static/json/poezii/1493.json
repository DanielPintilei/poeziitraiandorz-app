{
"t" : "E Noaptea Învierii",
"d" : "",
"s" : "E Noaptea Învierii!...\no, pîn-aici afund\nchemările de clopot căutîndu-mă pătrund,\npe glasul lor de-afară vin gîndurile stol\numplîndu-mi dintr-o dată întreg mormîntul gol.\n\nO, Paștile din anii copilăriei cînd\nera atîta soare pe față și pe gînd\ncînd primul clopot, noaptea, trezindu-ne venea\nlumina, dintr-o dată pe toate strălucea.\n\nO, cămășuța nouă... și oul înroșit,\nbisericuța albă pe dealul înflorit,\nlumina Învierii, fiorul neuitat\ndin clipa sărutării: Hristos a Înviat!...\n\n- De amintirea sfîntă a tuturor luat\naș vrea să spun spre-un suflet: Hristos a Înviat,\n- dar sînt atît de singur\n- și gîndurile roi,\npe-același glas de clopot le retrimit napoi.\n"
}