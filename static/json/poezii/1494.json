{
"t" : "Poate fi-nfrunzită lunca",
"d" : "",
"s" : "Poate fi-nfrunzită lunca, iarba s-o-nveșmînte\nmieii pe cîmpii să zburde, graurul să cînte,\npot cireșii să-nflorească, inul să răsară,\npoate cîmpul să-nverzească, - nu e primăvară!\n\nPot copiii să se joace, vîntul să adie,\npot să se îmbrace-n zîmbet caișii toți la vie\npot albinele s-alerge floare după floare\nclopotele pot să cînte, - nu e sărbătoare!\n\nPot să sune mii de strune, cîntecul suspină\npot să ardă candelabre, - jale e-n lumină...\npot să fie ouă roșii, - casa e tăcere\ncît mormintele sînt pline, - nu e Înviere!\n\nCînd nu vor mai fi pe lume ziduri și lăcate,\ncînd va respira și gîndul numai libertate,\ncînd va fi lumină-n case și senin afară,\n- aia fi-va Sărbătoare, - aia Primăvară!\n"
}