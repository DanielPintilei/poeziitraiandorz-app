{
"t" : "E toamna mea aproape",
"d" : "",
"s" : "E toamna mea aproape, cad frunzele pe drum\ncad unul după altul toți anii mei de-acum,\nca umbrele se lasă ceva pe ochii-mi vii\nca bruma ce coboară pe tîmplele-argintii.\n\n... Mă uit peste livada atîtor ani trecuți:\ntoți pomii goi de roade îmi plîng loviți și muți,\nau frunză multă încă, dar rod atît de rar,\nce veștedă li-e fața și gustul ce amar!\n- Mă rușinez de mine și inima mi-o frîng\nce-aproape e culesul, - și n-am nimic să strîng!...\n\nE-adevărat că vara întreagă-au fost furtuni\nși grindină și tunet și noapte și genuni\ncă florile și pîrga mi-au rupt și mi-au zdrobit,\ncă ramurile toate mi-au frînt și le-a-ndoit,\ncă nu e loc să-mi fie întreg și neatins,\ncă n-a cruțat prăpădul întregul meu cuprins,\ncă toată vremea-n care era să fi rodit\nam fost amar și crîncen călcat și pustiit...\n- și totuși prin aceasta nu-s dezvinovățit\nce mult răbdat-au alții și ce mult au rodit!...\n\n- O, dacă măcar toamna mi s-ar lungi senin\nsă-mi îndulcească urma atîtor ani de chin,\nsă-mi coacă măcar rodul mlădițelor tîrzii,\nsă nu mă lași Stăpîne atunci cînd ai să vii!\n"
}