{
"t" : "Viorile pădurii",
"d" : "",
"s" : "Viorile pădurii își odihnesc arcușul\nuitat în iarba moale a liniștei sub ulmi\nflămînzi ies lupii serii suind pieziș urcușul\nspre oile luminii ce tremură pe culmi!...\n\nTot binele ce-n lume, o zi, l-a-nfăptuit\ntrist soarele-l plătește în flăcări apunînd,\ncu sîngele luminii ucise s-a-nroșit\nși norii și pădurea și turlele pe rînd!...\n\n... Sus, luna ca o Mamă cu Fiul condamnat\nși-ascunde trista-i față sub vălul unui nor.\n\n- Din Ghețimani, la toate, Isus îngenuncheat\nprivește și-nțelege ce-I spune taina lor.\n"
}