{
"t" : "La pomul Cunoștinței",
"d" : "",
"s" : "La pomul Cunoștinței, o, dacă n-aș fi-ajuns...\n- opritul fruct pe lume să-mi fi rămas ascuns,\nfrumosul pom cu fructul plăcut și-otrăvitor\nmi-a tulburat ființa cu patimă și dor!\n\nO, dacă-atunci cînd mîna și ochii mi-am întins\nsă nu-l fi-ajuns și fructul să nu-l mai fi atins...\n- ce-i Binele sau Răul nicicînd n-aș fi știut\nși-azi n-aș gusta osînda știind că n-am făcut,\nnu m-ar zdrobi povara răspunderii acum\ncă n-am făcut ce-n urmă știam și ce și cum.\n\nO, de știam că fructul spre care mă întind\nîmi va trezi dorința tot pomul să-l cuprind,\nc-o să mă-ntind cu chinuri nespuse tot mai sus\nși fără-a ține-n seamă demult hotarul pus...\nc-am să mă-mbăt de setea cunoașterii așa\ncă n-am să fiu vreodată îndestulat de ea,\ncu sînge și cu lacrimi plătind, mereu plătind,\nmai sus și mai departe căuta-voi să mă-ntind\nștiind ce jertfe grele se cer să dau ca preț,\n- și totuși fără grijă să caut mai îndrăzneț!...\n\nDar ce va fi cînd pomul va fi cules întreg,\nsau fructul cel din urmă permis, am să-l culeg?\n"
}