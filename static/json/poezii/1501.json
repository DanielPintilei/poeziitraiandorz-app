{
"t" : "Cu pîinea mea",
"d" : "",
"s" : "Cu pîinea mea crescută-n lacrimi,\nagonisită bob cu bob\neu v-am hrănit cu dărnicie,\ncum face-o mamă sau un rob,\npe masa voastră nelipsită\nde-atîția ani stă ne-ncetat\ndin ea, cu suflete flămînde\nv-ați ospătat îndestulat\nprin lunga arșiță-a pustiei\nși-n anii foametei cumpliți,\ndin ea și voi și fiii voștri\nn-ați încetat să vă hrăniți...\n\nDar eu cînd am venit odată,\nla voi, și m-ați recunoscut\nmărinimoși, mi-ați dat o coajă\ndin pîinea voastră cea de lut\nnu v-o cerusem, dar mi-ați dat-o\ncăci, poate, vă simțeați datori\neu v-am primit-o,\ndar în urmă, am regretat de mii de ori.\n\nO, de-aș putea să-ntorc fărîma\nde lut acelui ce mi-a dat\nde ce-ndelungă greutate\nm-aș ușura despovărat!...\n\n... Voi toți cîți veți avea pe masă\nși-n casa voastră pîinea mea\nhrăniți-vă cîntînd dintr-însa,\nîndestulați-vă din ea.\nDar cînd vreodată voi mai trece\nprin poarta voastră, călător,\nlăsați-mă flămînd mai bine\ndecît să mă priviți dator!\n"
}