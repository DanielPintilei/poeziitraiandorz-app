{
"t" : "Au trecut demult",
"d" : "",
"s" : "Au trecut demult cocorii tinereții către Sud,\npașii solilor chemării tot mai limpede-i aud\ncătre șoaptele plecării tot mai împăcat înclin,\nsimt că-n toți, în orice clipă, mor puțin - cîte puțin,\nsimt că-n fiecare frate se adună-ncet încet\ntainic bănuieli și lacrimi pentru ultimul regret...\n\nNu vă-ndurerați prea tare pentru încă un sfîrșit,\nnimeni dintre noi pe lume nu-i de neînlocuit!\nNu rămîne gol vreodată locul unui cîntăreț,\nchiar cînd unul bun se duce, - vine altul mai de preț -\nnumai Dumnezeu e Unic, El rămîne neschimbat\nîngrijind să umple iarăși locul celor ce-au plecat.\n\nNu rămîne gol în codru cînd îi cade-un paltin jos;\nfără schimb nu pleacă nimeni,\n- vine altul mai frumos!\n"
}