{
"t" : "O, morți rămași...",
"d" : "",
"s" : "O, morți rămași de-a lungul urcușului întins\nspre Țelul către care am năzuit cu sînge,\nv-a frînt necruțătorul și ochii vi s-au stins\nnainte de-a ajunge la inimi a vi-l strînge!\n\nO, morți rămași pe funduri de-ocean îndepărtat\nnainte de-a ajunge corabia la Țintă\nvoi cei ce către margini de lumi v-ați avîntat\nși n-a putut ispita nici iadul să vă mintă!...\n\nAți suferit atîția și-atît, pîn-ați murit\nsub toată forma jertfei prin caznele răbdate,\n- dar cei trăiți alături ce totuși n-au murit\nmai multă suferință au dus, trecînd prin toate.\n\nVoi ați ajuns la Capăt, luptînd nedoborîți\nși v-ați primit cununa vieții cea promisă\n- dar ei sînt încă-n lupte, și cine știe cîți\npierzînd statornicia, afla-vor ușa-nchisă!\n"
}