{
"t" : "Puterea rădăcinii",
"d" : "",
"s" : "Puterea rădăcinii din care-ai odrăslit\nte face să fii rodnic, înalt și neclintit,\nprin ea învingi furtuna,\nprin ea te nalți frumos\ncînd ea e sănătoasă,\nși tu ești sănătos!\n\nDesprins de rădăcină și rupt de naintași\nnici tu n-ai nici o vlagă și nici ai tăi urmași,\n- căci rupt de rădăcina din care-ai odrăslit,\nde-acei ce pîn-la tine prin veacuri au venit,\nte rupi de ai Credinței părinți și naintași\nde marile-adevăruri ce ei le-au fost ostași,\nte rupi de viața sfîntă, prin ei, de Dumnezeu\ndin care, pîn-la tine vin roadele mereu...\ndesprins de-acestea nu poți în veac să mai rodești\nc-o viață ai, doar una, o alta nu primești!\n\nȘi-un fir de iarbă-și are strămoșii lui\n- ca el,\nrămas de-ai tăi - dai roade,\ndar rupt, te stingi la fel!\n"
}