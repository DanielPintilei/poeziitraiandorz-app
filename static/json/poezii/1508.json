{
"t" : "De unde ai în tine?",
"d" : "",
"s" : "De unde ai în tine pămîntule strămoș\nlumină-atît de albă și sînge-atît de roș\ncît pui în crinii candizi și-n trandafirii-aprinși?\n- din inima fierbinte a fraților ne-nvinși!\n\nDe unde ai în tine pămîntule străbun\nmiros atît de dulce și gust atît de bun\ncît pui în pîinea caldă și-n strugurii culeși?\n- din inima cea bună a fraților aleși!\n\nDe unde ai în tine pămîntule hain\natîta fiere neagră și-atît amar venin\ncît pui în iarba morții și-n fructul blestemat?\n- din inima-nrăită de frate dezbinat!\n\nDe unde ai în tine pămîntule vrăjmaș\nmiasma-nveninată și mustul ucigaș\nce-l pui în tot ce-i putred, urît și-otrăvitor?\n- din inima șerpească de frate vînzător!\n\n... O, sfînt pămînt al Tihnei, fii binecuvîntat\nsporească-ți Domnul pîinea și vinul cel curat;\ndar sterp să fii tu veșnic, pămîntule vrăjmaș\nnici șarpele, nici Iuda să n-aibă-n veci urmaș!\n"
}