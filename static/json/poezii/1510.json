{
"t" : "Nicicînd nu se va stinge",
"d" : "",
"s" : "Nicicînd nu se va stinge Lumina lui Hristos,\nmereu sînt numai alții acei ce vin s-o poarte,\n- cînd unii-s lași, vin alții s-o poarte mai frumos\nbiruitori purtînd-o spre Țintă mai departe.\n\nNicicînd n-o să-ncline Stindardul lui Hristos,\nmereu sînt numai alții vitejii ce-l ridică\n- cînd unii cad, vin alții să-l poarte mai voios\nprin lupte mai statornici, prin vînt mai fără frică.\n\nNicicînd n-o s-amuțească Cuvîntul lui Hristos,\ncînd unii-L tac, vin alții să-L strige și mai tare,\n- n-apare Adevărul nicicînd mai luminos\nca-n vremea cînd grăiește din beznă și-ncercare.\n\nNicicînd nu se va pierde Iubirea lui Hristos\ncăldura ei va crește din veac în veac mai mare,\n- cînd unii-o sting, vin alții s-o ardă mai duios\ncrescînd-o mai frumoasă prin ruguri și altare.\n\nNicicînd nu va fi-nfrîntă Oștirea lui Hristos,\ncînd unii fug, El pe-alții mai hotărîți îi scoală,\n- căci El va fi-Mpăratul pe veci Victorios\nși-a Lui va fi, măreață, Victoria Finală!\n"
}