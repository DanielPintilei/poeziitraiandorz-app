{
"t" : "Începutul și Sfîrșitul",
"d" : "",
"s" : "Începutul și Sfîrșitul\nce departe-s uneori!\n- cît de tristă-i cîteodată\nseara unor veseli zori!\n\nCe urît se-ncheie anii\ndeseori porniți frumoși,\nce ajung la bătrînețe\nmii de tineri credincioși!\n\nCîți copii ce-n rugăciune\nși în lacrimi au crescut\nau ajuns de parcă mamă\nniciodată n-ar fi-avut!\n\nCîte cîntece voioase\nau un dureros sfîrșit,\n- dar și cîte zile negre\nau apusul strălucit!\n\nCîte prietenii și drumuri\nși-nsoțiri pornesc plăcut,\niar la urmă-ar fi fost bine\nnici să nu se fi știut.\n\nCîți din cei cu case sfinte\nau murit necredincioși!\n- cine-ar ști ce pot fi mîine\ncei azi tineri și voioși!\n\nBune-s zilele frumoase\ncînd frumoase și apun,\nbună-a fost atunci viața\ncînd sfîrșitul ei e bun...\n"
}