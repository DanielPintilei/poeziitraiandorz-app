{
"t" : "Cîntările Învierii",
"d" : "",
"s" : "Partea 1 - Ghețimani\n\nÎn zi ca asta Te rugai\ncu fruntea-nsîngerată\nîn Ghețimani cînd ispășeai\nosînda lumii toată.\n\nCăzuți, toți fiii lui Adam\neram sortiți pierzării,\ndeparte, în păcat zăceam\nde Fața Îndurării.\n\nDar Tu Puternic Dumnezeu\nTe-ai dat Răscumpărare\nși-n locul nostru-ai dus din greu\npovara salvatoare.\n\nAi vrut ca Jertfă pe altar\npe Tine a Te-aduce\npăcatul lumii mult și-amar\nsă-l ispășești pe Cruce.\n\n... Stă Maica undeva plîngînd\ndurerea profețită\nîși simte pieptul sîngerînd\nsub sabia-ascuțită.\n\nDorm ucenicii apăsați\ncu suflete-ntristate\nși vin vrăjmașii îndrumați\nde-o viperă de frate.\n\n- Cu firea omenească-ai dus\na firii noastre vină\nMărire Ție-n veci Isus\nde Jertfa Ta deplină.\n\nPartea 2 - Judecata\n\nÎntr-o zi ca asta Doamne erai prins\nși legat cu funii, Te lăsai împins,\ndus la Judecată Te lăsai bătut\nsărutat de gura care Te-a vîndut.\n\nȘi vîndut de gura ce Te-a sărutat\nTe lăsai în vină, Cel Nevinovat,\nMiel supus de Jertfă Singur Te-aduceai\nca să se-mplinească profețitul grai.\n\nN-ai răspuns acelui ce Te-nvinuia,\nsufereai ocara celui ce lovea,\nsuportai rușinea celui ce-a scuipat\n- era ceasul care trebuia răbdat.\n\nCît ai dus, o nimeni nu va știi nicicînd,\npentru toate Ție ne-nchinăm cîntînd:\nslavă mult răbdării Tale Scump Isus,\nspre iertarea noastră Jertfă Te-ai adus!\n\nPartea 3 - Răstignirea\n\nÎntr-o zi ca asta Doamne\ndrumul Golgotei suiai\nCrucea-ntregii lumi pe suflet\nși pe umeri o purtai.\n\nJertfa Ispășirii mută\nai primit să fii făcut,\nnimeni n-a vorbit ca Tine\nnici ca Tine n-a tăcut.\n\nSfintele femei, cu lacrimi\nTe-nsoțeau nemîngîiat,\nTu plîngeai Ierusalimul\nmult răbdatul pom uscat.\n\nFața Ta ștergînd-O una,\npeste vălul ei de in\nȚi-ai lăsat pe totdeauna\nurma Chipului Divin.\n\nCirineanu-Ți duse Crucea\nultim ajutor duios,\n- sus, întins pe Cruce sîngeri\nsub ciocanul nemilos.\n\nSpre vrăjmașii Tăi,\nspre Mama,\nspre tîlharul pocăit\nși spre ucenicul unic\n- cu ce dragoste-ai privit!\nCu oțet în loc de apă\nlumea Te-adăpa amar,\n- omul moare,\nDumnezeul\nbiruiește plin de har.\n\nSlavă îndelungii Tale\nsuferințe și răbdări,\nDumnezeul nostru, Jertfa\nVeșnicei Răscumpărări.\n\nPartea 4 - Învierea\n\nCîntări de biruință în lume-au răsunat\nBiruitorul Morții, Hristos a Înviat.\n\nCîntați popoare-a lumii căci Cel ce v-a iertat\nplătindu-vă păcatul, Hristos a Înviat.\n\nCîntați pămînt și ceruri căci Cel ce v-a creat\nBiruitor Se nalță, Hristos a Înviat.\n\nCîntați și voi adîncuri ce El v-a dezlegat\npe veci Biruitorul, Hristos a Înviat.\n\nCîntați pentru-al Măririi Puternic Împărat,\nCel Viu învie astăzi, Hristos a Înviat.\n\nCîntați puteri și veacuri pe Cel Adevărat\nîn veci Nemuritorul, Hristos a Înviat.\n\nPartea 5 - Arătările\n\nTe-ai arătat, Slăvită Înviere,\niubirii-ndurerate la mormînt,\nși-ntîia fericita mîngîiere\nvestit-a lumii-ntîiul crezămînt.\n\nTe-ai arătat, Duioasă Însoțire,\nînspre Emaus, frumoasei prietenii\ndînd binecuvîntata-mpărtășire\nstatorniciei, adînci credincioșii.\n\nTe-ai arătat, prin ușile-ncuiate,\nprimejduiților ascunși urmași -\ns-aduci pe veci credinței încercate\ndepline-ncredințări că n-ai s-o lași.\nTe-ai arătat credinței clătinate\ndovada pipăitei bucurii, -\nîncredințarea veacurilor toate\nși vină neprimitei mărturii.\n\nTe-ai arătat la mare, alinarea\nregretului trecutei slăbiciuni, - \nlăsînd credinței mari numai cărarea\ncurajului trăitelor minuni.\n\nTe-ai arătat mulțimii fericite\ntransfigurînd cinci sute de priviri,\ndovada Învierii preaslăvite\n- crezînd, strigăm și noi adeveriri!\n\nPartea 6 - Înălțarea\n\nDe lîngă Locul Mîngîierii\nTe-ai înălțat spre zări cerești\ndesăvîrșit se împlinise\ntot ce veniseși să-mplinești.\n\nÎn urmă-Ți rămîneau trimișii\nîncredințați de tot ce-ai spus,\nsă-Ți meargă martorii-nvierii\ndin Răsărit pînă-n Apus.\n\nPriveau îndurerați Plecarea\ndar fericiți Nădejdea lor,\nnemîngîiați de-această clipă\ndar răsplătiți de Viitor.\n\nLe rămăsese Adevărul,\nmai așteptau Puterea Sa, - \nși-apoi mergînd schimba-vor lumea\nprin jertfa lor și Jertfa Ta.\n\nPrivind Nălțarea Ta Isuse\nși harul Tău făgăduit,\navînd Credință și Nădejde\nși Dragoste, - au biruit.\n\nPrivim și noi a Ta Nălțare\nși credem în Venirea Ta\nBiserica întreagă-n luptă\na suferit și-a-nvins prin Ea.\n\nPartea 7 - Reîntoarcerea\n\n- Credem cu tărie Doamne-al Tău Cuvînt:\n- credem că vrăjmașul Tău va fi înfrînt.\n\n- Credem că devreme iarăși ai să vii\n- credem tot ce-ai spus Tu, sfintei profeții.\n\n- Credem că toți morții iar vor învia,\n- credem că Tu lumea o vei judeca.\n\n- Credem răsplătirea celor buni ai Tăi\n- credem pedepsirea dată celor răi.\n\n- Credem adevărul dreptei Judecăți\n- credem Viitorul care nu-l arăți.\n\n- Credem în lumina care va veni\n- credem c-a Ta slavă peste tot va fi.\n\n- Credem cu răbdare și ne vom ruga\n- credem Învierii pîn-o vom vedea.\n\nSlavă Preamăritei Tale Reveniri\ncătre ea ne ținem trezele priviri!\n"
}