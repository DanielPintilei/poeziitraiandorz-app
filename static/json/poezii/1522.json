{
"t" : "Ochii tăi...",
"d" : "",
"s" : "Ochii tăi, ochii tăi doritori\nce privesc la păcat surîzînd\nvinovați, desfrînați și ușori\n- ce amar vor plăti în curînd!\n\nOchii tăi, ochii tăi nesătui\nce-ar dori, ar căuta și-ar pofti\ntot mai mult să cuprinzi și s-adui\n- ce curînd cu amar vor plăti.\n\nOchii tăi, ochii tăi încruntați\nce se-ntorc de la Cer, de la har\nîngroziți, chinuiți și-nșelați,\n- ce curînd vor plăti cu amar...\n\nOchii tăi ce privesc la Hristos\nrugători, credincioși și curați\npentru tot ce-au răbdat dureros\n- ce curînd vor zîmbi mîngîiați!\n\nOchii tăi ce-au vegheat și au plîns\nsemănînd și-ngrijind și-așteptînd,\npentru tot ce-au lăsat și ce-au strîns\n- ce-alinați vor zîmbi în curînd!\n\nNu privi, nu dori, nu gusta,\ndin păcat însoțind pe cei răi\n- căci amar vor plăti, nu uita\nochii tăi, ochii tăi, ochii tăi.\n\nNe-ncetat să urmezi, să privești\nfericit pe Hristos cu ai Săi\n- căci vor fi-n bucurii îngerești\nochii tăi, ochii tăi, ochii tăi.\n"
}