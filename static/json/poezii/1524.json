{
"t" : "Taina Crucii",
"d" : "",
"s" : "Verticală ce coboară și întors, unește Sus,\nși Orizontală care-ncercui Răsărit și-Apus,\nLinie de coborîre de la Slavă la Noroi,\ntrăsătură de unire largă dintre noi și noi,\ncoborîre luminoasă de la Cer pîn-la Atom\nlegătura-mbrățișării dulce dintre om și om,\npunte de eterne-abisuri ocolind desăvîrșit\neste Linia și Cercul, și Sfîrșit și Nesfîrșit.\nEste Unu și Mulțimea, este Clipă și Etern\nSabie Cerească-ntinsă din Nălțime spre Infern\nTaină și Simbol și Jertfă, Stîncă de nebănuit\nSemn de teamă și putere, Steag pe veci nebiruit\nCheie pentru cele patru margini ale lumii-nchizi\nBrațul Milei și Dreptății care mîntui sau ucizi\nViu Izvor al mîntuirii pentru vii și pentru morți\n- Cruce, slava cui te poartă,\nslavă Celui care-L porți.\n\nSus = Înțelepciunea\n\nNordul, Punctul unic înalt și neclintit\ntoate către dînsul merg necontenit\ndupă el se-ndreaptă toate cîte sînt\nInfinitul Nordic: Locul cel Preasfînt.\n\nNemișcatul Nordic: Adevărul drept\nMuntele Științei Celui Prea-nțelept\nMarea strălucirii Celui Peste Tot\ntoate-arzînd din Unul Veșnic Savaot.\n\nEl e Adevărul tuturor ce sînt\nconținute-n orice Faptă și Cuvînt\nEl Înțelepciunea care a creat\nși conduce totul drept și minunat.\n\nEl, Lumina care strălucind pe zări\numple-a lumii cele patru depărtări\n- Slavă Ție Celui care le conduci\nși le-atragi pe toate, Capul Sfintei Cruci.\n\nJos = Puterea\n\nSudul, Sfînta Temelie\ncare ține lumea-ntreagă\ntot ce moare sau învie\nEl le leagă sau dezleagă.\n\nEl e Soare, El e Gheață,\nEl Amurgul și-Aurora\nEl Izvorul de Viață\nEl Sfîrșitul tuturora.\n\nEl e Floarea, El Rodirea\nEl Puterea, El Mișcarea\nEl ținînd Nemărginirea\npoartă tuturor cărarea.\n\nSlavă, Cel Puternic Ție\ncare-nvii și care-usuci\nSud, - Eternă Temelie\nBiruință-a Sfintei Cruci.\n\nDreapta = Dreptatea\n\nVestul, Veșnica Dreptate\nne-ncetat echilibrînd\nși veghindu-le pe toate\ncu răsplată, rînd pe rînd.\n\nCu loviri sau răsplătire\nsuferinți sau mulțumiri,\nEl supune-ntreaga Fire\ndreptei Sale-orînduiri.\n\nDe la El e răsplătirea\nbinelui ascuns făcut\nde la El descoperirea\nrăului necunoscut.\n\n- Slavă Ție care-n toate\ndrepte hotărîri aduci\nși-ai pus legi nestrămutate\nVest - Dreptatea Sfintei Cruci.\n\nStînga = Iubirea\n\nEstul - Dragostea Eternă din Hristos\nBunătatea Celui Veșnic Credincios\nÎndurarea Celui Veșnic Îndurat\nInima ce arde tot ce-a fost creat.\n\nDragostea ce iartă, răul, pedepsind,\nMilă care-ndreaptă, inima rănind,\nHar ce-ascultă zilnic mii de rugăciuni\nTaină care-așteaptă după răi și buni.\n\nDărnicie care-mparte ne-ncetat\nDuioșie care cheamă-ndelungat\nBucurie dulce pentru duh și gînd\npacea și odihna totul cuprinzînd...\n\nFericire sfîntă, braț ocrotitor\nmîngîiere caldă, braț alinător\nce lumină, pace și iertare-aduci\n- slavă celor patru Taine-a Sfintei Cruci.\n"
}