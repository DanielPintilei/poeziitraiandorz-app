{
"t" : "Ce dulci sînt două vorbe",
"d" : "",
"s" : "Ce dulci sînt două vorbe-n lume\naceste două: merg acasă\n- cu ce lumină-ți umplu ochii\nși ce fior în piept îți lasă!\n\nCe miere îți aduc pe buze\nși umezire pe pleoape,\ncînd spui aceste două vorbe\ncu harul cît în ele-ncape.\n\n... Ce dureroase sînt, - știu numai\nacei înstrăinați departe\nși-a căror inimă zdrobită\nn-o să le spună pîn-la moarte.\n\nCe fericite sînt, - știu numai\nacei a căror lanț se rupe\nși pot zbura cîntînd cu lacrimi\nspre-aceste două vorbe scumpe.\n\nCe scumpe sînt, vom ști noi numai\ncînd ușurați de tot ce-apasă\ndin cea mai lungă despărțire\npe veci ne vom întoarce-Acasă!...\n143 - Au trecut ca norii anii\n\nAu trecut ca norii anii\nvremea i-a mînat spre munți,\npeste tîmple cern castanii\nfloarea perilor cărunți.\n\nTot mai mult rămîne-n urmă\nși nainte mai puțin,\nprin a lumii nouă turmă\nești străin, tot mai străin...\n\nCei porniți cu tine-odată\npe-al vieții drum, s-au dus,\ntu cu zarea-nsingurată\nlîncezești dup-un apus...\n\n- Tot nu vezi nimicnicia\ncelor după care-alergi?\ntot nu crezi în veșnicia\nlocului spre unde mergi?\n\n- Dacă este după moarte\nviață-n care n-ai crezut\nce vei face-n veci departe\nși pe veci de veci pierdut?\n"
}