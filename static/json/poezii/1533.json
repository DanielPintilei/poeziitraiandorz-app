{
"t" : "Spre ce-ți țintește gîndul?",
"d" : "",
"s" : "Spre ce-ți țintește gîndul și ochii tăi avari\ncînd sufletul fățarnic ți-ascunzi sub vorbe mari\nși-n zîmbet larg ți-nvălui obrazul prefăcut\ncu buzele de iudă întinse spre sărut?\n\nSpre ce-ți țintește gîndul și duhul tău atunci\ncînd pari cinstit în spusa curatelor porunci,\ncînd vrei s-arați oricărui că n-ai în gînd dorinți\nși pofte vinovate, străine celor sfinți?\n\nSpre ce-ți țintește gîndul din tine blestemat\ncînd prefăcut te-apropii de cel nevinovat\nși-ntinzi în cale-i curse, să-ți cadă și să-l prinzi\nîn schimbul poftei tale viața lui s-o vinzi?\n\nSpre ce-ți țintește gîndul nemernicului trai?\n- Spre plata-ngrozitoare la capăt ce-o s-o ai,\nspre asta nu-ți țintește acuma nici un gînd?\n-O, teme-te căci toate le vei plăti curînd!\n"
}