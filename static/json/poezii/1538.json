{
"t" : "Rugăciune amară",
"d" : "",
"s" : "Doamne, nu-l răbda pe-acel ce umblă să omoare\nscapă-i pe nevinovații care-i cad în gheare\ncînd ucid cu glonț ori pîră,\ncu cuțit sau pană\nrupe mîinile vrăjmașe, negre de satană.\n\nNu-l răbda pe-acel ce-și vinde sufletul de frate\nscapă-l pe cel bun din cursa gurii blestemate\ncînd pe bani sau frică vinde,\nunul, sau o sută,\nrupe Doamne limba care vinde cînd sărută.\n\nNu răbda tîlharul care fură și aprinde\nscapă casa către care mîna lui se-ntinde,\nori că fură snopi, ori suflet,\narde vieți, ori case\nrupe gheara blestemată, nu-i lăsa foloase!\n\nNimicește lanț și cursă,\nsfarmă jug și cheie\nnicăierea om sub soare rob să nu mai steie\ncă sub ce cuvînt s-ar pune astea-s veșnic rele\nrupe Doamne Forța care pune lumea-n ele.\n\nAdă ziua să nu fie nici caini nici iude\nnici cu sînge nici cu lacrimi lumea s-o mai ude\nnici tiranii, nici tîlharii pacea s-o-nspăimînte\npeste groapa tuturora dragostea să cînte.\n\nCăci de-atunci nainte pacea, florile și cîntul\nar îmbrățișa cu zîmbet fericit pămîntul\niar lumina Fericirii din Eden visată\nar cuprinde lumea-ntreagă pentru-ntîiași dată.\n"
}