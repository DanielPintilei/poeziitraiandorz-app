{
"t" : "Deși m-au înșelat",
"d" : "",
"s" : "Deși m-au înșelat atîția,\neu tot nu vreau să spun nicicînd\ncă nu mă mai încred în oameni\nși că mă rup de toți, la rînd.\n\nC-atît de mulți mi-au fost prieteni\nmai scumpi ca aurul curat\nși-atît de mulți prin tina lumii\nmai albi ca neaua s-au păstrat.\n\nȘi-atît de mulți din ei, cuvîntul\nși l-au ținut cu orice preț,\npăstrîndu-și calea și credința\ncu jertfa propriei vieți.\n\n- De-aceea nu mă rup de oameni\nfiindcă mulți au fost mișei\ncăci încă Dumnezeu mai are\natîția îngeri printre ei.\n"
}