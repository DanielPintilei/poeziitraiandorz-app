{
"t" : "Eu nu mă tem de moarte",
"d" : "- prin apele",
"s" : "Prin apele nălțimii văd vulturii de pradă\nrotindu-se cu ură deasupra mea și azi,\nașteaptă numai clipa prielnică să cadă\nsă-mi sfîșie ființa, s-o-mprăștie prin brazi.\n\nEu nu mă tem de moarte, dar chiar de m-ar ucide,\ncomoara care-o apăr n-o pot răpi nicicînd\ncăci drumul către dînsa un sol de foc l-nchide\nputerea care-o ține o apără tăcînd.\n\nEu nu mă tem de moarte căci cîntecele mele\nși lupta mea și jertfa nălțate lui Hristos,\nmă vor schimba în rîuri, în lanuri și în stele\n- și nimenea nu poate trăi fără Frumos.\n\nTot ce-am nălțat din suflet în veac nu se va frînge,\ntot ce-am aprins în alții va arde-n veci curat,\ntot ce-am udat cu lacrimi și-am altoit cu sînge,\ncu cît e mai furtună, rodi-va mai bogat.\n\nCît de tîrziu, odată, va fi să mă dezgroape\no spadă, ori o harfă, ori un avînt slăvit\n- și s-or mira urmașii cît le eram aproape\ncîți m-au ucis prin veacuri și totuși n-am murit!\n\n"
}