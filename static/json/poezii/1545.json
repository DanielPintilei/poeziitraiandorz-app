{
"t" : "De ce te zbați zadarnic?",
"d" : "",
"s" : "De ce te zbați zadarnic s-ajungi ce nu-i de-ajuns\nsă cauți răspuns la taine ce-n lume n-au răspuns\ns-atingi ce nu se cade - cînd anii sînt păreri! -\n- crezutele cîștiguri sînt numai noi dureri!\n\nMai scurtă-i slava lumii ca visul cel din zori\nrăscumpărarea-n lacrimi i-o-ntorci de mii de ori,\nmai trecătoare-i vraja plăcerii pămîntești\nca umbrele, - și totuși ce veșnic o plătești.\n\nMai crîncen arde focul amarei remușcări\nca orice foc, - și totuși tu n-asculți de mustrări\nce preț pui pe-ndrumarea cinstitei conștiinți\ncînd patima te-atrage cu mii de ochi fierbinți!\n\nDe ce te zbați zadarnic, mințind, să pari că ești\naceea ce tu singur nici lupți și nici dorești\ncrezi oare că-nșeli pe-alții, că minți pe Dumnezeu\no, te înșeli pe tine din ce în ce mai greu!\n\nMai străvezii ca apa sînt gîndurile cui\nîși caută numai slava și rosturile lui\ndintre tîlhari acela-i mai vinovat oricînd\nce binele îl uită și vinde sărutînd.\n\n- De ce te zbați zadarnic sărmane călător\nce strîngi tu azi, vin alții, să-mprăștie de zor,\n- trudește pentru-avutul ce veacurile-l cresc\nfăcîndu-ți drum și prieteni spre cortul cel ceresc!\n"
}