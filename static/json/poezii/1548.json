{
"t" : "Cutează și privește",
"d" : "",
"s" : "Cutează și privește de unde stai zdrobit\nspre Golgota, la Prețul Iertării, Răstignit!\n- în starea ta pierdută e singurul Mijloc\ne singura salvare din moarte și din foc.\n\nCutează și ascultă Cuvîntul lui Hristos\nși-ntoarce-te din drumul pierdut și mincinos\nzdrobit de pocăință sub Crucea Lui să cazi\n- e singura salvare din starea ta de azi.\n\nCutează și te smulge din mreaja ce te-a prins\npăcatul te tîrăște spre iadul cel nestins\ncu grabă și cu groază ascultă-L pe Hristos\n- e singura salvare spre locul luminos.\n\nCutează și te luptă să nu fii iar legat\nferește-te de locul în care-ai lunecat\nucide pofta care te-ndeamnă iar plăcut\n- e singura salvare de unde stai căzut.\n\nCutează și zdrobește-l pe șarpele mișel\ncăci altfel te zdrobește, pe veșnicie, el,\nlipește-te puternic și strîns lîngă Hristos\n- e singura salvare din moartea cea de jos.\n\nCutează și privește de unde vrei să mori\nprăpastia și focul spre care te cobori!\niar dacă te-ngrozește abisul fioros\ncît poate fi salvare, aleargă la Hristos!\n"
}