{
"t" : "Avut-am voie",
"d" : "",
"s" : "Avut-am voie să-mi aleg\nîn viață nesilit cărarea\nputeam să zbor sau să mă leg\n- știam și prețul și urmarea.\n\nPuteam să lupt dac-aș fi vrut\nputeam să nu mă las în rele\nputeam să cred - dar n-am crezut\nputeam, - dar n-am luptat cu ele.\n\nPuteam s-ascult dar n-am voit\ncăci prea mă stăpînea trufia\nputînd fi bun m-a ispitit\npăcatul și nevrednicia.\n\nDe-aceea merit ce primesc\npe drept sînt osîndit la moarte\nn-am vrut lumina s-o iubesc\npe veci voi fi de ea departe!\n\nAvut-am voie să-nțeleg\ndeplin ce-i rău și ce e bine\ndar, cunoscînd am vrut s-aleg\nde-aceea merit tot ce-mi vine.\n\nCe-ngrozitor e tot ce-aștept\nîn deznădejdea pe vecie, - \ndar unde-i sufletu-nțelept\nsă vrea să nu-mi urmeze mie!\n"
}