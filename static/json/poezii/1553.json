{
"t" : "Înțelepciune, Maică Sfîntă",
"d" : "",
"s" : "Înțelepciune, Maică Sfîntă\nce-mi îndrumezi cărarea mea\nrămîi de mine mai aproape\ncînd munții-s nalți, iar noaptea-i grea.\n\nÎnvață-mă că nu-s pe lume\ncomori mai mari și mai de preț\nca cele ce le dă credința\nsmeritei și-nfrînatei vieți.\n\nÎnvață-mă să n-am prieteni\nmai buni și mai aleși ca cei\nce n-au nici duhul lingușirii\nnici pofta laudei în ei.\n\nÎnvață-mă că nu-i cunună\nmai scumpă ca un cuget drept,\nnici tron mai nalt ca umilința,\nnici dar ca sfatul înțelept.\n\nÎnvață-mă nu după vorbe\npe cei ce-i văd să-i prețuiesc\nsă-i simt prin duh în adîncime\nși prin tăcere, ce gîndesc.\n\nÎnvață-mă ca părtășia\nsă nu mi-o dau oricui ușor,\nsă-i cred pe toți după măsura\nrăbdării-n încercarea lor.\n\nÎnvață-mă ca Adevărul\nsă-l recunosc și să-l pătrund\nsă-l îngrădesc și cînd mă mustră\nsă-l apăr și cînd nu răspund.\n\nÎnțelepciune, Maică Sfîntă\nînvață-mă s-aleg de-acum\ncomorile de aur veșnic\nnu cele de-amăgiri și fum!\n"
}