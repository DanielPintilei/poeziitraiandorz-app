{
"t" : "Cînd se va întoarce Israel",
"d" : "",
"s" : "Atunci cînd se va-ntoarce Israel\ndin căile de jale\nSlăvite Împărat Emanuel\nce sfinte bucurii vor fi în el\natunci cînd se va-ntoarce Israel\nla poala Crucii Tale.\n\nVor lepăda povara lor de aur\nși pofta lui păgînă\ncînd vor veni la ieslea Ta din staur\nși Te-or găsi Dumnezeiesc Tezaur\nvor lepăda cu scîrbă orice aur\nși vor cădea-n țărînă.\n\nO, cînd se vor deschide ochii lor\nși Te-or vedea pe Tine\ncutremurați de cel mai sfînt fior\nTe-or recunoaște-al lor Mîntuitor\no, cînd se vor deschide ochii lor\nvor geme cu suspine!\n\nȘi vor veni cum nimeni n-a venit\nla Tine-așa vreodată,\ndin somnul greu și-atît de lung, trezit\npoporul Tău veni-va fericit\nMesia Drag, cum nimeni n-a venit\nsub Crucea-nsîngerată!\n\nȘi-Ți vor cînta cum nimeni n-a cîntat\nîn glas cu-atîta jale,\nc-au fost pierduți dar iată s-au aflat\ncă ispășit și șters e-al lor păcat\nși vor cînta cum nimeni n-a cîntat\nrăscumpărării Tale!\n\nTe vor iubi, cum n-ai mai fost iubit\nîn vremile apuse -\ncu focul cît li-e-n suflet grămădit\ncu dorul ce de veacuri Te-au dorit\nTe vor iubi cum n-ai mai fost iubit\npoporul Tău Isuse...\n"
}