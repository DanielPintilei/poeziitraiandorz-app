{
"t" : "Trimișii",
"d" : "",
"s" : "Ce mari sînt veșnic Doamne trimișii Tăi smeriți\ndar nici o vreme-n lume și neam nu i-a-nțeles\nîn nici un rînd de oameni n-au fost urmați de lume\ndeși ei duc solia ce Însuți Tu le-ai dat,\ndeși Cuvîntul Vieții în gura lor e unic,\n- ei sînt mereu de semeni adînc necunoscuți\nfiindcă cei ce-alături trăiesc, - sînt orbi și surzi\nurechile și ochii li se deschid tîrziu...\n- Cînd se deschid devreme, atunci, prea tulburați,\ndin lene și păcate, - în contra lor uniți -\nse scoală să-i trimită cît mai curînd napoi\nla Dumnezeul care la dînșii i-a trimis.\n\n... O, lumea nu iubește Cuvîntul Celui Sfînt!\n- și oricine i-l aduce e osîndit de ea.\nTrimișii, totdeauna plătesc cu jertfe grele\ncurajul mărturiei aduse lui Hristos.\nEi, care valorează mai mult decît popoare, - \nîn trecerea prin lume sînt cei mai defăimați.\n- Purtînd Lumina Slavei, ei simt că sînt nevrednici,\nLumina dusă însă, îi face sori pe veci.\nCînd Dumnezeu El Însuși nu le ascunde Fața\ns-ascund ei să nu-i vadă prostia strălucind\ncăci lauda le-ar face ne-nchipuit de rău.\n\nDoar cei smeriți cu duhul, ce-au ochi curați,\nîi văd\n- și îi urmează-n taină...\ndar ei, ades, sînt muți.\nCînd le revine graiul și spun, e prea tîrziu:\nprimejdia răsplății, în lume, a trecut.\n... Iar după-aceea poate să-i laude micimea\naceasta-i doar dovada nevredniciei ei.\n"
}