{
"t" : "Biata inimă sfîșiată",
"d" : "",
"s" : "Biata inimă sfîșiată\nlumînare arsă-ntreagă\npentru cîți te frîngi acuma,\noare cîți o să-nțeleagă?\n\nTe-ai aprins în nopți cu ploaie\npe cărări pustii și moarte\nsă aduci o rază-n cale\ncelui rătăcit departe.\n\nDarnic ți-ai răsfrînt lumina\nspre bordeiele cu paie\nca s-aprinzi pe vatra rece\na nădejdilor văpaie.\n\nÎntr-o zare de lumină,\nîntr-o undă la căldură\ntu te-ai împărțit la alții\ndupă-a harului măsură.\n\nCît de liniștită-acuma\nte apropii tu de casă\ncînd din ce ești mai aproape\ncalea-i tot mai luminoasă.\n\nCînd lumina ta spre alții\npas cu pas împrăștiată\ntu ți-o regăsești acuma\nmai slăvită, toată-odată.\n\nLuminoasă mai puternic\narde inimă, mai tare\nnumai inima aprinsă\nva fi-n veci strălucitoare!\n"
}