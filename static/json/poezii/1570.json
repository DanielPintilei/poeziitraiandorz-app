{
"t" : "Vîntul",
"d" : "",
"s" : "De unde-adună oare vîntul aceste calde primăveri\npe-atîtea lanuri de pe dealuri și de pe lunci șirag-șirag,\nîn valuri-valuri mii de turme mereu cînd albe și cînd negre,\nde oi a-Domnului - și unde le mînă oare-n drumul lor?\n\n... De unde vine oare Duhul ce-mi poartă peste suflet iară\nși peste ochii mei atîtea priveliști și simțiri cerești?\nȘi unde mînă El acestea, spre care suflete,\nși cîte,\nsimțindu-le înviorarea, vor ști de unde au venit?\n\nFii binecuvîntat Acela ce știi de unde vin întruna\nși unde le trimiți...\nTu care poți pune-n ele har și rod!\nO, fă-ne totdeauna-n stare, primindu-le\nsă le trimitem\ncu-aceeași dragoste spre alții\nsă-Ți vină înapoi zîmbind...\n"
}