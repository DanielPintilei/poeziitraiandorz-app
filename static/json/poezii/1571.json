{
"t" : "Călător",
"d" : "",
"s" : "Prietene, - prin lume tu ești un călător,\ntreci fără de oprire prin ea ca un străin\npe unde niciodată nu vei veni din nou.\n- Bagajul care-l tîrîi din ce în ce mai greu\nnu este-al tău...\na ta e doar greutatea lui.\nPe scaunul tău nainte de tine stat-au alții\nși după tine alții vor sta pe-același loc,\nogorul tău nainte îl stăpîniră alții\niar după tine alții vor zice că-i al lor...\nViața ta se stinge mai iute decît ceața\nși anii tăi mai iute ca sunetul ușor...\n\nPrietene, - prin lume tu ești călător străin\ntot ce-ntîlnești în cale\nți-e, prin păcat, vrăjmaș\ntot ce aduni: povară;\ntot ce iubești: părere,\n- nu te-amăgi căci toate îți otrăvesc lumina.\nÎn tot ce vezi e numai un nestatornic val.\nCe nu lași tu, te lasă degrab el pe tine\ncînd nu se schimbă alta, se schimbă gîndul tău\ncăci trecerii, supuse, pe lume toate sînt...\n\nPrietene pe lume ești călător,\nfi treaz\nnici inima, nici ochii să nu-ți legi de nimic.\nSă spui ființei tale să nu se lege-adînc\nde lucruri sau ființe ce i se pot răpi, - \n- să nu te frîngi atuncea cînd ele se despart...\ncăci apa ce le-aduce, ți le va și lua...\nca rîul care poartă un pai pe unda lui,\nși nu-l aduce iarăși, napoi, în sus, nicicînd...\nNimic nu este-al nostru ci toate ni se scurg\ndin mînă, ca nisipul, sau apa,\nprea curînd...\n\n- Prietene, prin lume toți sîntem călători,\nsînt alte neamuri astăzi ca mîine și ca ieri\nacum frămîntă alte idei pe bieții oameni\nmai noi ca ieri,\ndar mîine și-acestea vor fi vechi...\nO vreme scurtă-i omul,\nfamilia-i mai lungă\n\n- dar toate-au un sfîrșit...\nCăci totu-i nestatornic afară de-Adevăr\niar Adevărul Unic e Dumnezeu - Hristos...\n\nPrietene, alege! Alege-L pe Hristos\n- fii înțelept și treaz fii,\ncăci n-ai decît odată prilejul să alegi!\nAlege astăzi,\n- astăzi, alege-L pe Hristos!\n"
}