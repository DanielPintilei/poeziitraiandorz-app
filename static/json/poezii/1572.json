{
"t" : "Stelele",
"d" : "",
"s" : "Luna a apus, - voioase, încă, stelele lucesc,\nîn a zorilor privire umbra nopții nu s-a stins...\nliniștea răcoritoare a seninei dimineți\nîncă n-a fost copleșită de tăcerea caldă-a zilei.\n\nVeselă căsuță albă de la marginea pădurii\nîși petrece dragii oaspeți care-o noapte i-au cîntat\ncu privirile ferestrei umede de duioșie\ni-nsoțește pînă-n zare...\nși rămîne-apoi tăcînd.\n\nLa răspîntii de cărare frații se despart cu drag...\n(de ce oare despărțirea, chiar și numai pentru-o vreme\nare ceva trist, ca umbra unei frunze peste-un rod!) -\n- poate pentru că nici unii nu știm cînd plecăm pe veci!...\n\nDumnezeule-al Iubirii,\ncare stele-s mai frumoase\ncele de pe cer\nori cele de pe iarba-nrourată,\nsau acelea de pe fața credincioșilor Tăi fii?\n- căci în toate este-o seară\nși o nouă dimineață!\n\nȘi ce stropi mai sfinți sînt oare,\ncei de rouă, ori de lacrimi?\n- Căci și-aceștia și aceia,\ntot de-o noapte amintesc!\n"
}