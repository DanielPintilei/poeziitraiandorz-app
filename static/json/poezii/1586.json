{
"t" : "Unire",
"d" : "",
"s" : "Isuse Scump Mîntuitorul\nși Domnul nostru Preaiubit\nde Tine-acum și niciodată\nnoi nu ne vom mai despărți.\nCînd nu vei fi cu noi Tu-n lume,\nvom fi cu Tine noi în Cer...\nCuvîntul Tău\ncăruia pururi Îi vei rămîne Credincios\nne spune plin de-ncredințare:\ncu nici un chip n-am să vă las!\n\nA Ta Biserică de veacuri\nși Oastea Ta,\nși noi, oricare,\nsîntem dovada grijii Tale\ncu care ne-ai vegheat mereu.\n\nO, oare nu simțim aceasta și noi\ncei ce-am crezut în Tine?\nDar cine ne-a-mplinit atîtea stăruitoare rugăciuni?\nși cine ne-a umplut cu-atîtea înviorări viața noastră,\nși cine ne-a unit cu-atîtea ființe scumpe,\npe pămînt?\nși cine inimilor noastre le dă atîta bucurie,\nși cine poartă zilnic grija de fiecare dintre noi?\n\nFăgăduința Ta cea scumpă\nca pentru noi,\n- e pentru toți\navînd pe veci la fel putere,\nla fel de sfîntă-n orice loc\nși se-mplinește totdeauna\nși chiar așa cum este scrisă\ncu orice credincios\nce-oriunde trăiește alipit de Tine.\n\nAtunci cînd pe aceste drumuri ce mergem noi,\nvor merge alții\ncînd în aceste case, în urma noastră\nse vor strînge,\ncînd în bisericile-acestea\nurmașii noștri-au să se-nchine\ncînd din aceste cărți cînta-vor copiii\nși nepoții noștri,\ncînd în prigoana pentru Domnul urma-vor alții\ncalea noastră,\ncînd în spitale și în temniți\nși-n vestire\nîn urma noastră fi-vor alții, - \ncum și noi pe-alții îi urmăm -\n- Isus, vei fi mereu Același și lîngă ei, ca lîngă noi,\nprezent mereu cu fiecare spre-a-l întări și mîngîia.\n\nCuvîntul care ne-a dat nouă\nși celor dinaintea noastră\nputere, ajutor și pace,\nva fi la fel și pentru ei\ncum i-a-ntărit cîndva pe alții\nîn catacombe și-n cuptoare\ncînd sufereau slăvind martiriul pentru iubirea Ta Isus\ncum i-a nălțat pe ei în slava\nce Sus, ne-ai pregătit la Tatăl,\ncum ne-a salvat pe noi în lupte\ncu lei și tauri din Basan,\nla fel vei fi cu toți, și-n urmă, de-adevărat\nși Credincios.\n\nIar Mîine cînd întregul număr\nal celor drepți va fi intrat\ncînd toți vor fi-adunați Acasă...\nAtunci făgăduința Ta\ncea mai aleasă și mai dulce, se va-mplini\npe veci de veci...\n\n- Isuse Doamne, niciodată, noi nu ne vom mai despărți!\n"
}