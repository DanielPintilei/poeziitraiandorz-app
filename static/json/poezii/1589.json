{
"t" : "Bucurie",
"d" : "",
"s" : "Cînd vii tu bucurie a sufletului meu\nși inima și ochii de lacrimi umezesc...\nnaintea ta adie spre mine-a ta mireasmă\nși mi-aș deschide-ntregul adînc să te cuprind\naceastă adiere preadulce de la tine\ne ca ivirea zilei de praznic așteptat.\n\nIsuse, numai Tu ești întreaga-mi bucurie\nși n-are lumea alta să-mi poată fi la fel!...\n- Nu-i pe pămînt comoară de care-ar fi legată\nviața mea vreodată asemeni ca de Tine\nnici mai adînc lipită,\nnici mai cu drag aproape\ncum poate fi de Tine,\nși cum mi-a fost mereu.\n\nO, lîngă Tine-n clipa adîncă-a rugăciunii\nsau în trăirea muncii cu lacrimi și sudori,\nsau în vîltoarea luptei cu opintiri sporite\nsmulgînd plătite roade cu orice pas împins,\nsau în purtări de sarcini cu renunțări durute\n- eu gust din plin aroma cereștilor grădini!\n\nFii binecuvîntată adîncă bucurie\nIsuse, Soare dulce al sufletului meu!\n"
}