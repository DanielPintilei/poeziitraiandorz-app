{
"t" : "Casă",
"d" : "",
"s" : "Cînd sînt departe, casă, de oriunde-aș fi,\nvin inima și dorul și rugăciunea mea\nîn fiecare seară\nși-n orice dimineață\ncu drag să odihnească un ceas pe prispa ta...\n\nCînd sînt aproape, ochii mereu i-ntorc spre tine\nscăldîndu-te-n privirea lor umedă de drag,\niar sufletul tresare iubindu-te întruna\ncu-aceeași caldă undă a proaspetei plăceri...\n\nDe-i zi, privesc la cerul deasupra ta. Și norii\nce merg și vin spre tine cu gîndurile mele...\nDe-i noapte-ți caut frumoasa puzderie de stele\nce toate-ar sta întruna cu drag deasupra ta...\nCăci nicăieri nici cerul, nici stelele, nici norii\nnu-s ca acolo unde ești tu și mă aștepți...\nȘi nicăieri pe lume nu cîntă rîndunica\nnici iarba nu-i mai moale\nnici florile mai albe\nnici somnul nu-i mai dulce,\nnici pacea mai deplină,\nnici inima-mpăcată\nca-n tine, loc iubit!\n\nO, gîndul meu întruna ca soarele, colindă\nși-nconjură pămîntul trecînd pe lîngă toate,\n- dar seara vine pururi s-adoarmă lîngă tine\nsfințit de rugăciunea ca nicăieri fierbinte...\ncăci doar acolo-și află adîncul meu odihna\nși-acolo întîlnește frumoasa amintire\ncu care-ncepe-a vieții eterne fericiri...\nCă-n tine-ntr-o lumină și-o clipă neuitată\nde primăvară dulce, aflat-am pe Hristos.\n\nDe-atuncea peste tine rămas-a Primăvară\noricîte ierni și vînturi pe lumea-ntreagă bat.\nDe-aceea lîngă tine întorc în orice seară\ncu inima, cu dorul și rugăciunea mea,\nîn tine mă așteaptă aceeași bucurie\nși-Aceiași Față Sfîntă îmbrățișată-atunci.\n"
}