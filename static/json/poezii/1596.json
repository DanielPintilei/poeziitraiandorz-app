{
"t" : "Minciuna",
"d" : "",
"s" : "Cel ce cunoaște Adevărul, a zis așa odată:\n- Nu este păcătos pe lume să nu-l fi învins minciuna!\n\nOrice păcat e-ntîi minciună\napoi ia altă formă.\nE-ntîi minciuna-nșelătoare a diavolului care\nîl amăgește-așa pe om, spre-a săvîrși păcatul...\nApoi vin,\nlung șirag,\nminciuni de-a celui care cade\nspre-a-ndreptăți,\nsau apăra,\nsau micșora, păcatul...\n\nMinciuna-i masca cea plăcută\nși-atrăgătoare pentru om\ncu care tatăl ei, satana, și-acopere-urîciunea lui\nși focul veșnic către care îl duce el pe mincinos\natîta vreme pînă-i rupe și cel din urmă pod\nspre Cer.\n\nN-a fost vreun om care-a fost mare cu-adevărat\npe-acest pămînt\nnici vreun credincios,\nvreun suflet ales\nși înțelept cîndva\nși care să fi fost în viață un mincinos\nși-un prefăcut\nsă fi iubit cîndva minciuna\nși să trăiască necinstit.\n\nOrice minciună-i neputință, micime și ticăloșie,\npe care omul o aruncă în apa sufletului său.\n- Iar sufletu-i ca o fîntînă:\n- primește-ntotdeauna-n sine\nși în adîncul lui păstrează, tot ce-n viață-i aruncăm.\n\nDe-aceea sînt pe lumea asta\nfîntîni cu ape-atît de tulburi\nde nu se poate niciodată vedea un cer curat în ei.\n"
}