{
"t" : "Singur - în a lui carte-a",
"d" : "",
"s" : "În a lui carte-a scris odată un pustnic înțelept așa:\n- Fug sufletele azi de rugă, singurătate și tăcere,\nspre zgomot,\nspre ușurătate,\nspre-aglomerații și păcat!\nDe-aceea știu puțini acuma ce binecuvîntări ascunde\nsingurătatea liniștită,\nce bucurie - rugăciunea\nși ce seninătate-adîncă, ce profunzime e-n tăcere...\n\nAzi oamenii în ușurătate și în păcat trăiesc, se tem\nsau se urăsc stînd cu ei singuri,\ndoar ei și conștiința lor,\ncă-n jurul lor mereu e duhul păcatelor în care umblă\nel le-amintește cele duse,\nsau spre-altele îi ispitește\nși-i chinuie mereu cu grija sau groaza de urmarea lor...\nCînd nu sînt singuri, ci-s cu alții,\nei își sugrumă mai ușor\nmustrările de conștiință\n- și omul pare liniștit.\n\nDar vai, ce grabnic se răzbună păcatele\nși neascultarea!\n- Pedeapsa celui care-n viață n-a vrut să stea\ncu sine însuși\nși n-a iubit singurătatea cu pocăință și-ndreptare\nva fi: să stea pe veșnicie în chinuri,\nnumai singur-singur\nnici Dumnezeu, nici mîngîiere,\nnici dragoste și nici nădejde,\nnu va avea pe veșnicie\nfiindcă-aici nu le-a dorit.\nDoar sufletele mari pe lume,\ncei mari și sfinți cu-adevărat,\ndoar sufletele-acestea gustă singurătatea și tăcerea\ncu toată profunzimea păcii și bucuriilor ce-ascund,\nîn rugăciunea lor adîncă,\nprin care merg cu Dumnezeu...\n\nCăci numai în Singurătate și în Tăcere,\nVeșnicia,\nse poate pipăi, de gîndul și duhul celor înțelepți\nși numai în acestea putut-a Domnul lor\nsă le vorbească\niar dînșii au putut s-audă numai în ele glasul Lui.\nCăci Dumnezeu vorbește pururi la fiii Lui aleși\nîn lume\nși le descopere-adevărul, cînd singuri stau\ntăcuți,\ncu El...\n\nDe-aceea astăzi e-ntre oameni\nașa puțină-nțelepciune\ncăci sufletele fug de rugă, singurătate și tăcere\nși-atunci cum să mai audă, Lumina,\nși pe Dumnezeu?!...\n"
}