{
"t" : "Cunoscut!",
"d" : "",
"s" : "Dorința după slava lumii și după laudele ei,\nși alergarea după-acestea fac sufletul nefericit.\n\nCăutînd să fi mai sus ca alții,\nmai cunoscut,\nmai lăudat,\nîți chinui sufletul întruna\nși-al tău\nși-al altora din jur\ncăci lăcomia asta-ți pierde și liniștea\nși mulțumirea\nbalaurul acesta-nghite sudoarea ta și timpul tău...\nși-atunci din tot ce-aveai nainte,\ntu mai nimic nu vei alege.\nN-ai nici copii, nici soț, nici casă,\nnici liniște, nici prietenie,\ncăci le jertfești pe toate-acelei dorințe\nce-ți înghite tot...\n\nO, dac-ar ști cel care-aleargă\nsă dobîndească slava lumii\ncă umblă bietul după răul și-amărăciunea vieții lui!\nde-ar ști el ce nefericire e s-ajungi prea cunoscut\ncu ce necazuri și ce zbucium\ne lucru-acesta-mpreunat.\nE-adevărat că-i greu s-o aibă\ndar după ce a cîștigat-o\nși-i gustă-amar nefericirea,\n- de ea nu scapă decît mort.\n\nO Domnul meu Isuse Dulce,\nTu Mare și Divin Smerit\nTe rog păstrează-mă pe lume umil,\nde ea necunoscut...\nferește-mă să nu caut lucruri\nși locuri nalte pe pămînt\nși scapă-mă de-osînda celor ce dobîndesc\nmăriri lumești.\n- Căci tot ce e nălțat în lume, e-o urîciune-n fața Ta.\n\nEu nu doresc aici răsplata\npentru nimic din ce-am făcut\niar slava lumii-i un balaur care pîndește mai ales\npe cei mai buni ai Tăi\nși căror le-ai dat un dar mai deosebit.\nCum Te-a pîndit ea și pe Tine\ncînd erai unde sîntem noi\nși cum pe-atît de mulți aceasta i-a înghițit\nși i-a pierdut...\n\nAi milă Doamne și ne scapă de otrăvita slavă-a lumii\nși de dorința după dînsa\nacum și-n veci\npe toți ai Tăi.\n"
}