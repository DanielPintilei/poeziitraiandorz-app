{
"t" : "Fățarnicul",
"d" : "",
"s" : "Ar trebui-nsemnat pe frunte ca să-l cunoască toți,\nla rînd\ndar oile și porumbeii și boii mai ales, oricînd\ncăci pe ființele acestea le-nșeală și le vinde el\ncu vorbe dulci și prefăcute\ncu duh ascuns\nși gînd mișel.\n\nO, cei curați ca porumbeii\nși blînzi ca boii cei smeriți,\nde cel fățarnic totdeauna vă depărtați\nși vă feriți.\nTrăind în prefăcătorie, e și primejdios și crud\nși va-nșela întotdeauna pe cîți îl cred\ndin cîți l-aud.\nCăutînd cîștig în lumea asta, - \nși-n cealaltă necrezînd -\nel predică mai iute iadul, decît pe Dumnezeu\noricînd.\nVorbind mai mult despre satana\ndecît de Crucea lui Hristos\nel crește frica, nu credința,\ncăci el din frică ia folos.\n\nLui de sfințenie nu-i pasă ci numai de ceremonii\nrostește-al Domnului Sfînt Nume\ns-ascundă-a lui fățărnicii\nspre a-și putea să-nfățișeze drept adevăr\na lui minciuni\nși spre-a putea-nșela mai sigur\npe cei nevinovați și buni\nsau spre-a putea să măgulească\npe cei ce-n rele se complac\nși cărora el, pentru o plată\nle iartă toate cîte fac.\n\nEl nu Bisericii-i slujește deși trăiește de la ea\ncă nu-i al ei\nci-i al minciunii. Cu vorba și cu fapta sa\ncuvîntul său e-al lui\nși nu e, cum zice, al lui Dumnezeu\nci sub versete își ascunde, vicleanul, scopul lui, mereu.\nVorbirea lui țintește numai al lui nelegiuit folos\nca cei ce-aud pe el să-l caute\nnu să-L urmeze pe Hristos!\nNu lui Hristos să-I dea viața,\nci lui cinstire și argint\ncei ce-l plătesc - spun adevărul\ncei ce nu-i dau nimica - mint!\n\nHristos condamnă totdeauna: desfrîu și crime\nși-uneltiri\nfățarnicul le află scuze\nși le găsește-ndreptățiri!\nCăci umblă după slava lumii și banii ei,\nîn orice fel\nrespect de adevăr nu are\nnici frica Domnului, în el.\nChiar lumea-ntreagă să-i arate\nn-ar recunoaște c-a greșit.\n\nVorbește numai de sentințe\nși-n toate-i cel mai priceput\nel doar cu sfinții se compară\ncu drepții-i place-a fi trecut.\n\nFățarnicul viclean și lacom,\nrăzbunător și crud și rău\nnimic nu iartă\nnici nu-i uită cui crede că-i vrăjmașul său.\nToți ceilalți oameni îl lasă-n pace pe-un dușman\ndar el și din mormînt l-ar scoate\nsă-l rupă-n gheare de vultan.\nÎn ură el e ca satana: căutînd să nimicească-n veac\nși sufletul și trupul celui ce nu-i vorbește lui pe plac.\nEl în orbia lui nu vede cît sufăr alții după el\ndar chiar dac-ar crede, nu-i pasă de nimenea\nîn nici un fel.\nPot alții să plătească totul cu plîns, cu sînge, cu venin\nce-i pasă lui, el poate, din toate cîștiga puțin!\nFalsifică învățătura și se preface că-i, ce nu-i,\nputînd să umble-n șapte fețe\nca să-și ajungă scopul lui...\n\n- Fățarnic blestemat, cînd oare te vei trezi\ndin visul tău\nși din beția morții-n care slujești nemernic\ncelui rău?\n\nSau: coasa îngerului morții aștepți să te lovească-ntîi?\natunci vrei să te-ntorci cînd groaznic ți-o vei vedea la căpătîi?\nCînd cel din urmă lucru care te va-nsoți l-al tău sfîrșit\nva fi blestemul și osînda acelor ce i-ai amăgit?\nDin toată roada ta pe lume va fi gunoiul care-l lași\ndin căile deșertăciunii, nevrednicilor tăi urmași?\nGunoiul și deșertăciunea de dragul cărora ți-ai dat\nși sufletul și veșnicia vrăjmașului ce te-a-nșelat!\nIar Dincolo în Veșnicie, pe veci cu groază vei vedea\nce plată dă satana celor ce-au ostenit în slujba sa\ncînd, de la moarte,\ndespuindu-i de-ai slavei lumii amăgiri\ni-nfașcă să le dea răsplata nelegiuitei lor trăiri.\n\n- Îți vei vedea cu groază locul ce tu ți l-ai gătit mereu\nși-n care\ncu blestemul ultim\no să te-alunge Dumnezeu!\n\nO, dacă te-ai trezi acuma și-ai mai putea a te căi\nsă te întorci, - schimbîndu-ți viața -\nai mai putea nădăjdui...\n\nDar cei ce duc o așa viață sînt la-mpietrire osîndiți...\nO, oi și boi deschideți ochii\nca să vedeți\nși ocoliți...\n"
}