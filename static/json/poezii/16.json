{
"t" : "Fiu pierdut",
"d" : "",
"s" : "Fiu pierdut pornit pe calea desfătărilor deșarte\ntu ți-ai părăsit pe Tatăl în durerea cea mai mare\nși-acum rătăcești în rele, mai departe, mai departe\npe cărările pierdute, robul poftei pierzătoare.\n\nFiu pierdut pe drumuri triste de păcate și de rele\nți-ai prădat întreg avutul în beții și desfrînare\nși-acum gol, flămînd și singur mai departe stai în ele\nsă paști porcii stricăciunii, adîncindu-te-n pierzare.\n\nFiu pierdut ce pieri în tina ucigașelor păcate\nTatăl Sfînt de-atunci te-așteaptă iar Acasă să te-ntorci\no, de-ai asculta chemarea-I, El e Bun și-ți iartă toate\nvino astăzi, vin-acasă, lasă turma rea de porci.\n\nFiu pierdut în negrul haos al căderii și pieirii\nlîngă tine e cărarea sfîntă ce la Cruce suie\no, apucă azi pe dînsa, s-afli Taina mîntuirii\nși iertarea de păcate prin Isus Hristos, din cuie.\n\nO, tu nici nu știi sărmane fiu pierdut pe căi amare\nce comori de har și pace sînt în Jertfa Răstignirii\nvino, gustă din dulceața sfîntului cuvînt iertare -\nca și care n-a fost altul în viața omenirii.\n\nPentru tine S-a dat morții Fiul Slavei minunate\nca să-ți facă spre viață drum pe care să te-ntorci\nvino, fiu pierdut, la Tatăl - El e Bun și-ți iartă toate,\nvin-acasă, vino astăzi: - lasă turma rea de porci!...\n"
}