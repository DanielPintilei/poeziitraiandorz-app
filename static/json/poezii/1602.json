{
"t" : "Frică",
"d" : "",
"s" : "Inima mea de ce îmi tremuri oare\ndorind singurătatea ne-ncetat\nde ce dorești mereu să fugi de oameni\nde ce te temi cînd pași pe drum răsună\nde ce ți-e groază cînd i-auzi și-i vezi?\n\nSărmană inimă prea mult zdrobită\nși prea-ndelung străpunsă nemilos,\ntot ce-a rămas nedărîmat în tine\nse-nfiorează cînd aude om!\n\nCăci în altarul prieteniei tale\npuțini au fost cei ce-au pășit curați\natît de mulți veniră să dărîme\nși să-ntineze ce-a fost mai frumos!\n\nCe-au mai lăsat întreg, plecînd vrăjmașii,\nau nimicit prietenii mai crud\nlăsînd aceleași urme-nsîngerate\nla care cînd privești te înfiori.\n\nS-au săvîrșit în contra ta întruna\nnu numai grozăvii, ci și-umiliri\nde parcă numai unele din ele\nnu-ți ajungeau spre-a suferi destul.\n\n... Inima mea de ce mi te cutremuri\nde ce te strîngi de groază cînd auzi\ntrecînd pe-aproape pași de om\nși oare\nde ce mereu mai singură te-ai vrea?\n"
}