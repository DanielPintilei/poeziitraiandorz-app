{
"t" : "Prietenie",
"d" : "",
"s" : "O, prietenie sfîntă, loc binecuvîntat\nîn care nu sînt taine, nici garduri, nici zăvoare,\nîn nici un loc din lume viața nu-i mai dulce\nnici sufletul mai candid, nici gîndul mai curat\nca-n tine prietenie, loc binecuvîntat.\n\nÎn nici un loc din lume petrecerea nu-i dulce\nca-n tine,\nși-adevărul mai binevoitor\nnici mila mai duioasă,\nnici dragostea mai largă\nmai caldă, mai simțită - ca-n părtășia ta!\n\nOrice pahar golit e și-umplut deplin, în Tine\nși fiecare clipă și an e-ndestulat\nmăsura ta-i întreagă, nimic pe jumătate\nori toată, ori nimic,\ncînd dai și cînd primești.\n\nÎn tine și tăcerea e de-nțelesuri plină\nun semn sau o privire cuprinde nesfîrșit,\n- În tine-i totul pașnic și sfînt căci mii de haruri\nși-n suflete și-n trupuri\nprin orice simț,\npătrund.\n\nLumina nicăierea nu este mai lumină\nnici noaptea nicăierea mai noapte ca aici\n- cînd e durerea-n tine, mai mare-i ca oriunde\ncum bucuria n-o simți niciunde mai deplin.\n\nO, prietenie sfîntă, adîncă și duioasă\nde tine totdeauna m-apropii cu fior\npe-altarul tău ard jertfă întreaga mea ființă\ncu tine și viața și moartea sînt un har.\n\nIsuse, Scump Prieten, fă între-ai mei și mine\neterna prietenie zidită pe-adevăr\navînd învățătura aceleași credințe\npe veacuri să rămînă și ce-a rodit din ea.\n"
}