{
"t" : "Răul",
"d" : "",
"s" : "Acel care a iubit Credința adevărată a grăit:\n- Mai rele decît necredința\nși decît răul mai cumplit\nsă știți că-s falsele credințe, ereticele-nvățături,\nrăstălmăcirile Scripturii, izvor de certuri și de uri.\nPentru Credința-adevărată acestea-s cel mai mare rău\ne cea mai mare vătămare cinstirii către Dumnezeu.\n\nCu-acest venin amar satana a otrăvit izvorul sfînt\nal Evangheliei în lume\nși al Credinței pe pămînt.\nCa șerpii, falsele credințe, încolăcesc curatul trup\nal Sfintei Domnului Biserici\npe care-o sug,\npe care-o rup...\n\nDin pricina acestor rele și blestemate născociri\nale vrăjmașului Credinței, - au pătimit atîți martiri!\nAtîția oameni duși la moarte\nși de credință-nstrăinați\nși pier atîtea binefaceri prin dezbinarea\ndintre frați.\n\nCăci toate relele Credinței\nși toți ceilalți dușmani ai ei\nsînt dinafară de Credință...\nȘi chiar de-ar fi ca niște lei\nușor sînt cunoscuți căci chipul și felul lor\ne cel străin\nși nu pot face rău Credinței\noricît de mulți și aprigi vin.\nDar viperele-acestea care se-ncolăcesc pe trupul ei\nși se prefac la fel cu dînsa,\n- cu față și cu glas de miei -\nvorbesc cuvintele ei scumpe,\nîn casa ei,\nși-n chipu-i sfînt\nsă poată face dezbinarea,\nsub cel mai credincios veșmînt!\n\nCei ce mai au păcate-ascunse și-s robi mîndriei\nprimii cad\nîn mrejele înșelăciunii și-n groapa gurii lor de iad,\ndrept pedepsire de la Domnul fiindcă n-au păstrat curat\nnici cugetul, nici legămîntul cu Dumnezeu,\ncum s-au legat\nde-aceea Dumnezeu îi lasă în duhu-acestor amăgiri\nca să le creadă,\nsă se ducă în locul veșnicei pieiri.\n\nDar cugetele ne-ntinate a celor sinceri și smeriți\nle scapă Dumnezeu, ferindu-i să nu se lase amăgiți\nprin Duhul Sfînt i-nștiințează,\nei simt chiar dacă nu-nțeleg\nși astfel fiii rătăcirii\nde ai Credinței\nse aleg.\n\nO, suflete neștiutoare ce mîntuirea o doriți\nde-nvățăturile străine cu groază pururi vă feriți\nnu-i ascultați pe cîți le poartă,\nnu vă opriți pe calea lor,\ncăci toți aceia ce-i urmează, în groapa rătăcirii mor.\n\nNu părăsiți învățătura,\nci calea rea o părăsiți,\nși nu vă rupeți de Credință\nci de păcat vă despărțiți!\n\nCăci cei ce umblă să vă-nșele nu vă departă de păcat\nci de Credința voastră sfîntă, ce naintașii v-au lăsat!\nși nu pentru cîștigul vostru\nsau mîntuirea voastră vin\nci pentru ale lor foloase\nși să vă semene dezbin.\n\nO, slujitori ai mîntuirii și-ai Adevărului,\nluptați\npe toate falsele credințe să le zdrobiți și alungați\nc-acestea prăbușesc pe Domnul\nși despărțesc Credința Sa\nduc sufletele la pierzare pe-a îngîmfării cale rea\nși sînt pentru Credința dreaptă un rău\nși-o pagubă ce rod\nBiserica și-nvățătura, rupînd al Domnului norod.\n\nCînd Domnul va lua Credința\nși-al Său Cuvînt\nde pe pămînt,\nvor rămînea aceste sute de crezuri fără crezămînt,\niar cei răi, zăpăciți de ele vor fi pe veci mai dezbinați\nși-acesta va fi cel mai mare blestem al celor îngîmfați\nce n-au vrut să păstreze-n suflet\ncredința cea dintîi, smeriți\nci-au dezbinat-o și-au hulit-o...\n- de dezbinări vor fi munciți!\n"
}