{
"t" : "Binele",
"d" : "",
"s" : "Cel sigur pe-adevărul credinței lui a spus\ncă tot ce pare Bine, e numai o ispită\nce pare adevărul e numai îndoială\nce pare rău, e sigur cădere și păcat!\nce pare că-i credință, e numai amăgire\nce pare bunătate, e numai interes\nce pare curăție, fățărnicie este...\n- Căci ceea ce e Bine\nși ce e Adevăr,\nla fel cu ce-i Credință și Curăție:\n- vezi!\nși știi cu-ncredințare și fără îndoială\nși nu ți se par!\nȘtii sigur.\nȘi chiar de la-nceput.\n\nCăci Binele-are-n sine încredințarea lui\ndeplin. Și totdeauna!\nIar cei smeriți o simt\nfiindcă au lumina...\nei văd din prima clipă\nce-i limpede și sigur.\nȘi nu vor fi-nșelați.\n\nÎn Adevăr și-n Bine nu e și Da și Nu\nașa e și-n Credință\nși-n Dragoste la fel:\nnu e-ndoială-n ele, cum nu e nici amestec\ne numai Da puternic, oricînd și pentru toți!\n\nO inimă curată o simte, cînd e trează,\ncurații ochi văd asta, la fel, cînd sînt deschiși.\nDar cei ce umblă-n umbra păcatelor ascunse\nnu pot vedea aceasta. Și nu știu ce aleg.\nIar dincolo de cele părute-i prăbușirea\ncăci ele sînt ispita în care cad cei răi.\n\nO, fericiți aceia a căror ochi și minte și inimă\n- sînt treze pe calea vieții lor,\nce au curat în suflet un duh de ascultare,\n- lor, Binele le-arată de-a pururi Fața Lui.\n"
}