{
"t" : "Nimiciri",
"d" : "",
"s" : "Acel ce-a cercetat mai bine și mai adînc a spus cîndva:\n- Prietenia și Iubirea păstrați-o-n voi\nși între voi.\nAcestea sînt comori ce-n lume n-au nici pereche\nși nici preț\ndar focul nu arde decît cînd puneți pe el toți.\nAtunci cînd numai unul pune\nsau dacă numai unii pun\nse stinge focul prieteniei\nși focul dragostei curînd\niar după ce s-a stins, adesea,\nacolo nu mai arde-n veci\ncu bucuria și lumina cu care-a ars acolo-ntîi.\nIubirea cînd se stinge-n ură\nși prietenia-n nepăsare\nnici o putere de pe lume nu le mai face cum au fost.\n\nO, Prietenia și Iubirea, doar ele singure-au putut\nsă ne arate că sînt lucruri\nmai scumpe decît lumea-ntreagă\nși zile mai de preț ca toată viața dinaintea lor\nși oameni care valorează\nmai mult decît popoare-ntregi.\n\nDar vai ce face nepăsarea și ura din aceste bunuri\nși din comori fără de care viața nu-i decît amar!\nCu cîtă sete caută ura să nimicească tot ce-odată\nera atît de drag și dulce\ncînd dragostea ardea curată,\nîn toată lumea asta mare nu mai încap atunci cei doi\ncare-ncăpeau cîndva pe-o bancă\nși se-adăpau dintr-un pahar\nnici unul nu se liniștește decît atuncea cînd îl știe\npe celălalt cît mai departe\nși mai degrabă sub pămînt.\n\nMai mult decît viața voastră păziți iubirea dintre voi\nși părtășiile Credinței curate și adînci mereu\npăstrați curată-nvățătura\nferindu-vă de tot ce-o strică\nstatornici țineți legămîntul\nce l-ați rostit întîiași dată\npuneți pe focul lui cu toții,\nre-mprospătîndu-le frumsețea\ncu fericirea bucuriei, iertării și îmbrățișării.\nCăci după ce\ndin vina voastră\ns-or stinge-aceste flăcări sfinte\nzadarnic veți vărsa amare suspine pe cenușa lor.\n\nNu-s lacrimi să le mai învie așa precum erau întîi.\nIar viața fără de acestea nu mai e viață,\n- ci blestem!\n"
}
