{
"t" : "Libertate",
"d" : "",
"s" : "Acela care știe bine ce-i slobozenia a zis:\n- Nu-i nimeni liber ca acela ce-atîrnă numai de Hristos!...\nnu-i om mai liber\nși nu este mai libertate\nca a lui\n... și totuși nici un om din lume nu este mai supus\nca el.\n\nAdevărata libertate nu este cea cînd poți să strigi:\naicea nu e libertate - și totuși nu pățești nimic...\n- Chiar dacă-s blînzi legiuitorii\nși dacă-s temnițele goale\ntot nu aceasta-i libertatea, căci vai,\nacolo în curînd\nîn toți, va stăpîni dezmățul\nși lăcomia\nși rușinea\nși va sfîrși în prăbușire această libertate rea.\n\nCi-adevărata libertate e doar acolo\nși atunci\ncînd suflete-s dezrobite din lăcomie și păcat,\ndin superstiții și din patimi,\ndin nerăbdare și desfrîu\ncînd nu numai cuvîntu-i liber,\nci sufletul și conștiința\neliberate de-ntuneric, sînt nobilate de Hristos.\n\nCînd revărsarea de viață a Duhului lui Dumnezeu\nîl curăță pe fiecare\nși-apoi pe toți\nde tot ce-i rău,\nde tot ce este întuneric,\nde orice formă de păcat\nnălțînd pe om\nla starea-n care, prezent îi este Dumnezeu,\niar el prezent e între semeni iubindu-i binefăcător.\nCînd e statornic în Credință\nși neclintit în Adevăr,\ncînd în unire și-n lumină trăind,\nel moare, între-ai lui.\n\nDar starea asta nu o poate nimic pe lumea asta da\ndecît Hristos și părtășia cu El prin ascultarea Sa.\nOrice altă biruință e-o prăbușire în păcat\nsau duce către prăbușire\npe cei ce-o caută\nși-o găsesc.\n"
}