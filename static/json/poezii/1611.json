{
"t" : "Chemări",
"d" : "",
"s" : "Pe unii-i duce la Hristos iubirea cea curată,\niar pe-alții cîntecul duios, chemarea fermecată,\ncăci amîndouă izvorăsc din inima credinței\nși-s singurele care țin frumsețea conștiinței.\n\nCe fericire că mai sînt pe lume-acestea două\ncînd ele nu vor fi, atunci nu va mai fi nici rouă,\nnici stele,\nnici copii\nși nici credință-adevărată\ncăci fără ele nu trăiesc nici una\nniciodată...\n\nO, numai cei care trăiesc în dragostea divină\nși-au inima de harul sfînt al armoniei plină\naceia pot fi-adevărați fii ai Credinței sfinte\ncăci ei trăiesc spre tot ce-i bun\nși-n inimă\nși-n minte.\n\nSingur Hristos i-a învățat pe-ai Săi iubirea-n lume\niubirea fără deosebiri de rasă și de nume\nEl ne-a-nvățat s-o facem larg,\ndeplin și-n omenie\nla prieteni,\nla vrăjmași,\nla toți, cu-o caldă bucurie\ncînd nu numai Credința Lui ne-a dat spre mîntuire\nci-nvățătura Lui ne dă puterea de trăire\naceasta El a pus-o în iubire și-n cîntare\nca s-o putem deplin trăi,\ncu drag\nși fiecare.\nEl nu numai ne-a spus să fim ca El întotdeauna\ndar și ne-ajută ca să fim, făcîndu-ni-Se una.\n\nCei răi n-ajung la Dumnezeu\nși n-ajung la credință\ncăci nici iubi\nși nici cînta\nnu poate-a lor ființă.\nPe chipul lor întunecat nu-i liniște senină...\n- și doar acestea două pot aduce-n om lumină\ndoar unde-s ele Dumnezeu împărăția-Și are\ncăci El pe veci stă unde sînt: iubire și cîntare,\niubirea și cîntarea din credința Lui curată\nîn părtășia cu ai Lui,\npe-o cale-adevărată.\nPe-acestea Doamne Te rugăm să ni le dai și nouă\nși-n ele fă să locuim pe veci,\nîn amîndouă!...\n"
}