{
"t" : "Groază!",
"d" : "",
"s" : "Sînt ființe blestemate\nși sînt zile rele-n lume\ncă doar una,\nși ajunge să distrugă mii de vieți...\nși să lase-o nesfîrșită urmă de nenorocire\nși să stingă bucuria pentru țări și pentru ani.\nChipul lor privit e-ntruna cu cutremur\nși cu groază\nnumele rostit cu scîrbă\nși cu-nfiorare-n veci.\n\nAstfel de ființe\nsau zile,\nrăspîndesc nenorocire\nși naintea lor și-n urmă,\npentru toți pe unde trec.\nÎnainte: neliniștea prevestirilor de groază,\nsimțămîntul și-apăsarea relei lor apropieri,\niar în urma lor rămîne grozăvia cu cutremur\ncît trăiește rana,\ngolul\nși ruina ce-au lăsat.\n\nUrma lor e urma fiarei care bagă spaima-n toate\nși de care chiar și cele fără suflet se-ngrozesc.\n\nEle sînt nenorocirea celor către care vin\nși sînt ispășirea celor peste care au trecut\nplăgi și cangrene pe trupul Timpului\nși-al Omenirii\nde la care cu cutremur amintirile se-ntorc...\nDumnezeule, ai milă:\nsă nu le-ntîlnim din față\nnici din urmă să ne-ajungă\nniciodată, pe pămînt!\n"
}