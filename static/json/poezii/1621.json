{
"t" : "Așteptări",
"d" : "",
"s" : "Dumnezeu respectă-n lume dreptul fiecărui ins,\nștie orice rugăciune\nși-mplinește ce-a promis\ntot ce-I ceri cu stăruință și răbdare\nvei primi\nnumai să nu-ți pară-n urmă rău\nfiindcă l-ai cerut.\n\nDumnezeu e drept în toate ale Sale căi oricînd,\nși e Credincios în toate cîte le-a făgăduit,\nEl îngăduie-mplinirea gîndului dorit,\noricui\nși îngăduie-mplinirea bucuriei tuturor\nși a celor buni\nși-a celor ce-și găsesc plăcerea-n rău,\ndupă drumul ce și-l caută,\ndupă cum și-o vrea oricare.\n\nÎnsă mai întîi El lasă celor răi\n- aici\n- plăcerea\ncăci curînd ei vor fi veșnic judecați și osîndiți,\nnu numai pentru urmarea răului\ndorit de dînșii\ndar și pentru că pe lume au dorit ce nu-i permis.\n\nȘi la urmă le-mplinește celor buni ai Lui\nplăcerea, - \nde atîtea ori nu-n lume,\nci la El Acolo-n Cer...\n\nCea mai dulce mulțumire ce-o dă Dumnezeu pe lume\ncelor buni e mîngîierea de a suferi-mpreună,\nca odată să se poată bucura în veșnicie\ntot asemeni\nde răsplata pentru care-au suferit.\n\nDe aceea cel bun tace și așteaptă cu răbdare\npînă cînd cei răi își sapă singuri groapa-n care cad.\n\nOmul bun să aibă grijă:\ncu nimic să nu grăbească\nprăbușirea lor, ce vine și așa\ncît mai grăbit.\nTotul, ei să-și facă singuri,\nca să nu-l învinuiască\nniciodată conștiința că i-a ajutat cumva\nîn vreun fel,\nca mai degrabă să le vină plata rea.\nCi să știe ei, că singuri\ncu-a lor mînă și-au făcut-o\nși să vadă că nu-i nimeni\nci doar ei\nsînt vinovați.\n\nDacă Dumnezeu îi rabdă\nși așteaptă după dînșii\ntrebuie și-ai Lui să-i rabde\npînă vine vremea lor\ncăci la vremea Sa, le face Domnul toate minunate\nneoprit și fără grabă\ncum aduce Primăvara.\n"
}