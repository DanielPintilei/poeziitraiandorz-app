{
"t" : "Tot! - în dragostea",
"d" : "",
"s" : "În dragostea lui Dumnezeu, nimic nu-i jumătate,\nnici în ce dă,\nnici în ce vrea,\ntot cere,\nși tot poate.\n\nEl cere tot,\nși dă în tot,\n- că-n milă și-n iubire\nse socotește nu cît dai\nci cît păstrezi,\ndin fire.\n\nIubirea cît de mare-ar fi, n-ajunge\nniciodată\ndecît atunci cînd i-o închini întreagă și curată.\nDar orișicît de mică-ar fi I-ajunge,\ncînd e întreagă,\nși cînd de El cu toată-a ei cuprindere se leagă.\nDe Cel ce vede într-ascuns\nnu poți nimic ascunde\nși-n locul inimii nu poți nimic să-I dai\nniciunde.\n\nNici banii tăi,\nnici arta ta,\nnimic nu-L mulțumește\nnici ruga ta,\nnici tot ce faci,\n- cînd inima lipsește!\n\nCăci Inima Lui nu-i așa ca ale noastre rele:\nașa de greu, și-așa ușor de mulțumit\nca ele.\n"
}