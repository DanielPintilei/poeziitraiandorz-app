{
"t" : "Ținta - cei credincioși",
"d" : "",
"s" : "Cei credincioși știu totdeauna unde se duc\nși unde-ajung,\nchiar dacă nu știu totdeauna pe unde-i duce\ndrumul lung.\n\nE-adevărat că drumul duce prin loc\nmereu necunoscut,\ndar urmele pe care mergem pe el, le știm\nde la-nceput.\n\nÎntreagă calea vieții noastre e un urcuș\nnecontenit\nprin umbre și lumina Crucii, cînd dureros,\ncînd fericit.\n\nPrin umbra și lumina Crucii, căci amîndouă\nau un preț,\natît de scump pentru primirea\nși pacea veșnicei vieți.\n\nAdes ni-e drumul cu tuneluri ce-ntunecate par\nși lungi,\npuțină-i liniștea pe cale, dar nesfîrșită-i\nunde-ajungi.\n\nO perioadă luminoasă urmează alteia de scrum\ncum după-o vreme-mbelșugată, ani lungi de\nfoamete pe drum.\n\nDupă o rodnică recoltă urmează ani săraci\nla strîns\nși după-o mare pescuire un timp de cernere și plîns.\n\nCăci amîndouă sînt de lipsă\nși amîndouă au un preț\natît de mare spre-a ajunge\nla Ținta veșnicei vieți...\n\nDar și în umbră și-n lumină\nsă fie ochiul nostru treaz\nmereu mai harnic, către Țintă\ns-alerge sufletul viteaz.\n\nÎntreaga inimă să fie puternic strînsă\nde Hristos,\ncu El,\nprin El\nși pîn-la Dînsul, vom merge-atunci\narmonios.\n\nEl ne-a deschis odată ochii\nși inima ne-a-nflăcărat\nca să iubim tot ce e nobil,\nfrumos\nși bun\n- și-adevărat.\n\nHristos ne-nsuflețește pururi spre tot ce-i nalt\nși sfințitor\ns-alegem drumul greu al Slavei,\nîn locul altui mai ușor.\n\n... O Scump Mîntuitorul nostru\nIzvorul Veșnicei Iubiri\nși-al năzuințelor curate,\nModelul sfintelor trăiri.\n\nTu Cauza bucuriei noastre, Tu Ținta noastră\ncea dintîi\nvrem Ținta noastră cea din urmă, mai strălucit\nsă ne rămîi.\n\nDorim la Tine să ajungem\nși pe pămînt și-n Cer,\ncu drag\ndar pîn-la Tine, Ținta noastră, ne fii Tu drum,\nne fii Tu steag.\n\nCăci fericiți sîntem cu Tine, ori de-odihnim, ori de-alergăm\nși-atunci cînd Te căutăm Isuse\nși cînd\n- transfigurați -\nTe-aflăm.\n\nCăci dacă n-am fi-aflat ce bun ești, nu Te-am dori\nneîncetat\nși nici nu Te-am căuta Isuse mereu, - \nde nu Te-am fi aflat.\n\nDe-aceea calea vieții noastre este-un urcuș\nnecontenit\nîn umbra și lumina Crucii,\nși dureros\nși strălucit.\n\nDar sîntem fericiți cu Tine ori cu furtună\nori senin\ncăci și pe cale și la Capăt, ni-e totul har, deplin\ndeplin...\n"
}