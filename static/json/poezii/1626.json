{
"t" : "Fericire",
"d" : "",
"s" : "O, drag cuvînt cu chip fierbinte,\natît de-ades și cald rostit\nce rar într-adevăr pe lume ești tu gustat\nși-mpărtășit.\nCe uriaș tribut de lacrimi și jertfe trebuie să dea\nsărmana inimă-omenească\nflămîndă după fața ta.\n\nO, fericire-adînc rîvnită de-atîția oameni\npe pămînt,\nce mulți așteaptă cu ulciorul vieții\nla izvoru-ți sfînt.\nDar vai, izvorul e-un picur așa de-ncet\nși-atît de rar\ncă mulți așteaptă viața-ntreagă un strop din tine\nîn zadar.\n\nO, cîți se-nghesuiesc spre tine călcînd pe alții\nși lovind\nnădăjduind să te ajungă furînd,\nvînzînd\nși-ademenind,\ndar prețul scump al mîntuirii\nși-al păcii conștiinței lor\nnu-ți poate cumpăni comoara...\n- și veșnic fără tine mor.\n\nScump dar ceresc\no, fericire,\ntu ești a celor blînzi și buni\nce de la Dumnezeu te-așteaptă\nca dar smeritei rugăciuni\ndar și mai mult tu ești a celor\nce-au renunțat la tine-aici\nca să te poată da la alții\nce sînt mai părăsiți și mici,\na celor ce iubesc lumina și adevărul cel frumos\na celor ce trăiesc virtutea și se-mpreună cu Hristos.\n"
}