{
"t" : "Înnoire",
"d" : "",
"s" : "Cuvîntul este Apa\niar Duhul e Puterea\nce face-n om noirea spre Chipul lui Hristos\nCuvîntul spală mintea prin apa-nvățăturii\niar Duhul spală simțul și inima, - crezînd.\n\nO minte înnoită\nși-o inimă noită\nsînt omul nou\nfăptura cea nouă în Hristos.\nAcestea n-o pot face decît aceste două\nputeri ce-s amîndouă Dumnezeiești și vii.\n\nCuvîntul e sămînța\niar Duhul este ploaia\nEl munca\nși El harul\nunite-n orice rod\nIubirea și-Adevărul\nce numai împreună\ndesăvîrșesc Lucrarea Dumnezeiască-n noi.\n\nCuvîntul cu-Adevărul lucrînd asupra minții\niar Duhul cu Iubirea în inimă lucrînd,\ndesăvîrșesc armonic și cresc spre mîntuire\nfăptura noastră nouă născută din Hristos.\n\nIubirea-i doar atuncea cînd este-adevărată\nși Adevăr i-atuncea cînd este iubitor\nacestea împreună se întregesc de-a pururi\nși una pe cealaltă sînt rodnice și vii...\n\nÎntruna Adevărul va duce la Iubire,\nIubirea duce-ntruna pe om la Adevăr\ncăci una fără alta nu pot trăi în nimeni\ncum duhul fără minte și mintea fără duh.\n\nPrin Adevăr ești slobod de tot ce e-ntuneric\nprin Dragoste ești robul a tot ce-i luminos\nși nu există viață născută pentru slavă\nnici rod, nici mîntuire\nafară de Hristos!\n"
}