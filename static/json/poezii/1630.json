{
"t" : "Renunțare",
"d" : "",
"s" : "Cel mulțumit întotdeauna cu tot ce i se dă de Sus,\nla fiii săi,\nspre-nvățătură\nodată el așa le-a spus:\n\n- Pe calea oamenilor lumii e azi atîta zbuciumare\nfiindcă ei n-au mulțumirea\nce se găsește-n renunțare\n- ci oamenii își leagă viața\nși inimile lor acum\nde-acelea ce pot fi răpite\nsau pot fi prefăcute-n scrum,\nsau de dorinți fără-mplinire,\nori pofte fără chip curat\nși-aceste lucruri îi frămîntă\nși-i chinuiesc neîncetat.\n\nO, dacă oamenii-ar cunoaște odihna vieții\nîn Hristos\nși s-ar deprinde să gîndească pe-un plan mai nalt\nși mai frumos\nobișnuindu-se să caute nepieritoarele comori,\n- de tot ce piere și se strică s-ar lepăda de mii de ori!...\nLa tot ce nu se poate-atinge\nsau nu-i permis să fie-atins\nar renunța cu ușurință\n- și sufletul le-ar fi ne-nvins.\nCît de puține-ar fi-atunci cele\nce-i fac pe mulți nefericiți\niar oamenii\nde cît de multe dureri adînci ar fi scutiți...\n\nDar pînă cînd nu se cunoaște ce fericire e-n Hristos\nși mulțumirea-n renunțare,\n- va fi tot plîns fără folos.\nCăci pe pămînt,\nmai multe-s cele ce nu ni se pot da nicicînd\nși cele ce se iau prea iute,\nsau care ne lasă prea curînd...\n"
}