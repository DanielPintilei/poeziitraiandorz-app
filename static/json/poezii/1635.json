{
"t" : "Alipire",
"d" : "",
"s" : "Cel ce-a cunoscut și focul, în viața lui\nși gheața\nși durerile ce-n viață pe-astea două le-nsoțesc\nzis-a tuturor acelor care merg cu el pe drum:\n\n- Sufletul vă plînge singur,\nviața singur e-o pustie\nde-aceea ființa voastră va căuta printre ființe\nși-ntre lucruri\nca să afle să-și apropie ceva!\n\nSuflete, atunci ai grijă!...\ninimă, atunci fii trează!\nCăci ființele pe lume ca și lucrurile sînt\nCel ce le-a făcut pe toate,\nle-a dat însușiri la fel.\n\nUnele-s la fel cu piatra,\naltele-s la fel cu vîntul,\naltele-s la fel cu floarea,\naltele la fel cu focul\n- de aceea fii cu grijă\ncînd alegi și ce-ți alegi!\n\nDacă te-alipești de-o piatră,\nori te va zdrobi durerea\nori te va-ngheța răceala nepăsării vieții ei\nși vei rămînea în urmă\nmult mai singur ca întîi.\n\nDacă te-alipești de vîntul călător și ușuratic\nori ajungi fără de stare,\nori ajungi fără de soț\nori ajungi fără ființă\nmult mai singur ca dintîi.\n\nDacă te-alipești de-o floare dulce\ndar neputincioasă\nori te duci la fel cu dînsa\nori tînjești spre veștejiri\njelind scurta bucurie\nmult mai singur ca dintîi.\n\nFocul însă ori te arde\nori te face mai puternic\nte va face ori cenușă\nori mărgăritar de preț...\n\n- Suflete, să fii cu grijă cînd alegi\nși ce-ți alegi!\n"
}