{
"t" : "Temelii",
"d" : "",
"s" : "Înțeleptul cel statornic a spus prietenului său:\n- Mai curînd decît clădirea așezată pe nisipuri\nse va prăbuși cel care se încrede-n banii lui.\n\nMai degrabă decît visul se va risipi acela\nce se-ncrede-n promisiunea lumii-acesteia\ntrecînd.\n\nMai ușor decît se scurge printre degete nisipul\nse pierd cele pentru care omu-ascultă de satan,\npentru care omu-și vinde sufletul și mîntuirea\nși cu care-și otrăvește viața pentru veci de veci.\n\nO, prietene de cale,\nfrate om,\nfii treaz, ia seama fii cuminte și nu-ți pune\nnici o-ncredere nicicînd,\nnici în bunurile lumii\nnici în tot ce ea-ți promite\nnici în slava trecătoare care ți-ar putea-o da!\nCăci acestea trei sînt mincinoase\nși deșarte\nși mai iute trecătoare decît umbrele de vis,\nchiar deseară,\ntoate-acestea ce le spun ai să le vezi!\n\nBunurile ce pe lume tu le ai, nu-s ale tale\nstăpînirea ce-o au unii pentru astăzi,\nnu-i a lor,\nslava lumii e-o-nșelare,\nși-o plătești atît de scump.\n\nInima, de-aceste lucruri nu-ți lega cînd vin spre tine\nca să nu ți-o ia cu ele după-o clipă cînd se duc,\ncăci se duc pe totdeauna de la tine\nfrate om...\nCi tu inima ți-o leagă de comorile din ceruri\nși-aducîndu-le-n hambarul\nunei rodnice credințe\ncaută să te afle moartea și Hristos\nispravnic bun!\n"
}