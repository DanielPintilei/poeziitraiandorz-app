{
"t" : "Așteptare",
"d" : "",
"s" : "Bunul prieten de departe îmi scria mîngîietor:\n\n- Dumnezeu cu bunătate ne clădește mîntuirea\ndin oricare înfrînare care-o-nfăptuim în viață\ndin oricare ispitire care noi o biruim\ndin oricare suferință ce-o răbdăm cu resemnare\ndin oricare dărnicie\ndin oricare rugăciune\n- ne clădește El în ceruri fericirea viitoare.\n\nUneori ființa noastră\n- trup și suflet -\nprin grea luptă\nși prin dureroase jertfe izbutește să se-nfrîngă\nca să depărtăm din fața gurii noastre însetate\ncupa ce-o dorim,\n- atuncea cînd ispita ne-o întinde!\nCăci din mîna ei, nimica n-avem voie să luăm!\n\nPînă nu ne-ntinde Mîna Domnului, ce-avem nevoie\nnu-i permis din altă mînă să primim\nnimic\nnicicînd.\nCăci nu-i hrană, ci-i otravă,\nnu-i alin, ci-i zbuciumare...\n\nDar cînd Mîna Lui ne-o-ntinde, El ne dă și bucurie\nde-a primi-o fără teamă\nși-a fi potoliți adînc.\n\nAltfel, temelia pusă ni s-ar prăbuși-ntr-o clipă\nși zadarnică-a fost truda îndelungii înfrînări\ndacă n-am dus pîn-la capăt\nlegămîntul început!\n"
}