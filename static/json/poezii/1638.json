{
"t" : "Graba",
"d" : "",
"s" : "Tu te grăbești adesea ca fructul să-l culegi\n- nainte de-a se coace,\ncînd vremea n-a sosit.\n- Căci tu mai mult ești lacom decît înfometat...\nde-aceea dinții fragezi ți-i strepezești degrabă\niar gura ți se-acrește de fructul cel rîvnit.\n\n- Nu te grăbi iubite cînd foamea te împinge\nsau cînd te-mpinge ura\nsau pofta cea de trup\nașteaptă pîn-la vremea\ncînd și Cel Bun și cel rău\nși Timpu-și fac lucrarea spre ceea ce dorești\n- căci fiecare-și are o parte de făcut.\n\nAșteaptă după cel rău\nsă-și umple singur cupa\ncăci și Cel Sfînt așteaptă și-l lasă tot așa.\nSă nu-nvinovățească vreodată pe altcine\nci singur el să vadă că singur și-a făcut-o\ncă nu i-a vrut-o nimeni\nci singur el și-a vrut-o.\n\nPe Cel Bun lasă-L Singur să-ți dea ce ai nevoie\nla vremea cînd El știe ce este potrivit...\n\nPlăcerea ta atuncea e fericit-plinită\nși binecuvîntarea atuncea e deplină\ncăci nu I-ai smuls din Mînă\nce-ai așteptat să-ți dea.\n\nCel Bun nu Se grăbește dar nici nu întîrzie\nci lasă oricui dreptul plăcerii ce și-o vrea.\n- Dar mai întîi le lasă la cei răi bucuria.\n\nLa cei buni le dă-n urmă al bucuriei drept\ncăci cei răi nu au vreme, dar cei buni au de-ajuns.\n\nNu te grăbi iubite cînd foamea te va-mpinge\nnici cînd te-mpinge ura, c-acestea-s ispitiri.\nDe ai vreo lipsă-așteaptă să vină nesilită\ncăci Dumnezeu și Timpul aduc și vremea ei\nși binecuvîntată atunci doar o primești!\n"
}