{
"t" : "Adîncuri",
"d" : "",
"s" : "Ce plin e rîul vieții de gropi primejdioase\nși de vîrtejuri unde nenorociri pîndesc...\n- O, am văzut pe-atîția înotători de frunte\npierzîndu-se-n aceste vîrtejuri înecați\ncînd n-au băgat de seamă\n- ori cînd s-au prea-ncrezut.\n\nCe-atrăgător e ochiul vîrtejului satanic\nce tare e ispita\nce greu poți rezista\nce-amăgitor e glasul ce te atrage-n cursă\nce moale, ce plăcută și dulce e otrava\ncu care te momește prăpastia de veci!...\n\nIar cel ajuns aproape de vraja pierzătoare\ncu neputință este, ades, a fi salvat\nfiindcă se unește și el cu ucigașul\nluptînd în contra celui ce vrea a-l mîntui.\nIar cei ce stau pe-alături l-încurajează-n rău.\n\n- O, ochi fără știință\nși suflet fără minte\n- nu vă lăsați prea lesne atrași și nimiciți!\nPrivirea ce vă cheamă\nși vraja ce vă-ncîntă\ne șoapta blestemată a șarpelui călău:\nnu vă lăsați viața zdrobită pentru veci!\n\nVîrtejul poftei lumii e gura gropii voastre\nplăcerile deșarte sînt flăcări ce vă ard\nvîrtejul ține-o clipă\niar iadul ține veșnic\nplăcerea e-o părere\ndar focu-i adevăr\nHristos vrea să vă scape...\no, nu vă-mpotriviți!\n"
}