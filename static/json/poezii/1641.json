{
"t" : "Astăzi nu mai sînt",
"d" : "",
"s" : "Astăzi nu mai sînt pe lume fapte mari\nca altădată\nfiindcă nu mai sînt pe lume\nsuflete de oameni mari\nnici puternice credințe,\nnici simțiri adînc curate...\n\nCreștinismul este încă,\n- dar creștini aproape nu-s\nși Credința mai există, - însă credincioși\npuțini.\n\nCele trei nălțimi curate:\nDragostea adevărată,\nBunătatea și-ndurarea sînt din ce în ce mai rare\nau ajuns necunoscute printre oamenii de astăzi...\nOamenii lipsiți de-acestea profanează tot ce-ating\nard tot ce privesc\nși uscă tot ce calcă pasul lor.\n\nOamenii de azi cu ură se apasă unii pe-alții\nse nenorocesc făcîndu-și unii altora dureri\npînă cînd cu neputință va fi viața pe pămînt.\nAlungați dincoace-n-colo,\nca talazurile mării\nvor dori să moară, însă moartea va fugi de ei.\n\nNiciodată n-a fost Cerul mai aproape de pămînt\nși nici omul mai departe de alt om așa ca azi\nn-a fost ura-așa de mare\npatima mai înrăită,\ndesfrînarea mai întinsă,\nDumnezeu mai alungat\nnici pierzarea mai aproape\nmai de neînlăturat.\n\nGlasul clopotelor parcă nu vestește sărbătoare\nci primejdie și-alarmă\n- nu senin, ci-nfurtunări,\nnorii parcă-s văl de doliu\npus de Dumnezeu cu jale\npeste fața Omenirii moartă pentru Cer demult,\npurtînd miros de cadavru, din adîncuri, pînă sus.\n\nNorii de-apăsări și spaime chinuiesc\nși zi și noapte\nsufletele fără pace nici lăuntru nici afară\nce nu-și află liniștirea nici stînd singuri\nnici în gloată,\nne-mpăcați sînt și cînd mîncă\nși cînd rabdă\ntotdeauna\nzbuciumați sînt și cînd caută\nși cînd află\nce-și doresc.\n\nToate-acestea sînt urmarea lepădării de Hristos\nși-a nesocotirii Voii Sfinte a lui Dumnezeu!...\nIar pedeapsa pentru-acestea,\ne că-și văd nenorocirea\nnimicirii către care merg cu pași grăbiți\nștiind\ncă ei singuri și-o fac numai\n- și că n-o pot ocoli!\n"
}