{
"t" : "Lume - Domnul a grăit",
"d" : "",
"s" : "Domnul a grăit odată:\n- Oare cînd veni-va iarăși\nFiul Omului, găsi-va El credință pe pămînt?\n- Nu de-altceva-ntreba El,\nnici de temple,\nnici de culte,\nnici de predici,\nnici de datini,\nnici de case de-adunări,\nnici de știința, cît de mare va ajunge pe pămînt...\n\n- O, pămînt zdrobit de zbucium,\nrăvășit de dezbinare\nși lipsit de bucurie,\nfără pacea lui Hristos,\ncele mai frumoase zile sînt trecute pentru tine\ntu n-ai să mai guști lumina pînă-n clipa cînd vei zice:\nBinecuvîntat să fie Cel ce vine: Dumnezeu!\n\nCăci L-ai lepădat pe Domnul\nSingurul Stăpîn cu milă,\nși a Lui orînduire singura ce-ți da-mpăcare\nși luîndu-ți soarta-n mînă,\nți-ai ales pe rînd stăpînii\ncu orînduiri deșarte\nși tirane\nși barbare\n- și-acum guști, amară, roada lepădării de Hristos!\n\nLume deznădăjduită după orice înșelare\nfiindcă nu ți-ai pus nădejdea în puterea lui Hristos\nîn curînd nu-ți va rămîne nici o singură nădejde\nfiindcă n-ai vrut s-o ai veșnic\nascultînd de Dumnezeu\nfiindcă-ai vrut să crezi minciuna\nși-Adevărul l-ai respins.\n\nAi avut de-ales în față calea morții și-a vieții,\nputeai binecuvîntarea, nu blestemul să-ți alegi,\ndar ales-ai pe Baraba,\npe Hristos L-ai dat la moarte, iar Baraba\ncu urmașii lui te-au dus pîn-la vîrtejul\nflăcărilor ce-ntr-o clipă te vor mistui, curînd...\n\nLepădînd pe Făcătorul tău,\nte-ai închinat făpturii,\nți-ai făcut din om un idol,\n- zeul căruia te-nchini,\nomului i-aduci cîntare\nomul ți-este ție totul...\ndumnezeu-acesta groaznic și neputincios\nîți poate\nface doar un singur lucru:\na te nimici\npe veci!\n"
}