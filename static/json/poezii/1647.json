{
"t" : "Năzuințe",
"d" : "",
"s" : "Inimă curată,\n- ținta ce-ți atrage-a ta privire\nsă o lași să-ți cucerească sufletul pentru Isus!\nsă ți-l încălzească-ntruna\nși de-a pururi îndemnîndu-l\nsă ți-l nalțe mai spre slavă tot mai sus,\nmereu mai sus.\n\nSă ajungă pe nălțimea către care te atrage\nși spre care te împinge Duhul Sfînt și rîvna ta\ndacă poți privi slăvita răsplătire ce te-așteaptă\nvei putea-nțelege prețul clipei ce-o trăiești așa.\n\nNăzuiește totdeauna tot mai sus,\nmereu spre Țintă\nchiar dacă-adesea neguri și necazuri ai pe drum!\nnu te-opri\nci tot mai harnic luptă și aleargă-ntruna\ncăci e-atîta bucurie sfîntă-n truda ta de-acum.\n\nȘi chiar dacă-ademenire strălucită te-ar atrage\nsau chiar dacă-amenințare fioroasă te-ar opri\nsau chiar dacă piedici grele te-or trînti\nsă cazi pe cale\nmergi nainte și mai tare, în dorința de-a răzbi.\n\nChiar și dacă mergi cu frică,\nsă mergi totuși înainte!\nChiar și dacă mergi prea-ncetul\ntot să mergi\nsă nu te-oprești!\nChiar și dacă-ai merge singur,\nnu te-ntoarce,\nnu sta\ndu-te!\nc-ai s-ajungi la Cer\nîn ceasul care nici nu te gîndești!\n"
}