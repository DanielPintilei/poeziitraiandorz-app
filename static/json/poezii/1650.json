{
"t" : "Încredințare",
"d" : "",
"s" : "Este neapărat nevoie să crezi tu mai înainte\ndar să crezi adînc,\nputernic\nși statornic în Hristos\ncît de-adînc e Adevărul\nși statornică-i Dreptatea\nși puternică e Forța Veșnică-a lui Dumnezeu...\n\nȘi-apoi după ce crezi astfel\nsă te duci să-nveți pe alții\ncăci atunci vorbi-vei sincer\nși-ndrăzneț\nși-ncredințat.\nUn așa cuvînt se simte de oricine îl ascultă\nși va sparge orice ziduri care i se-mpotrivesc.\n\nNu vorbi oricum,\nși orice:\nspune numai Adevărul\nși vorbește-l cu-ndrăzneală\npe deplin pătruns de el\nși te va urma mulțimea presimțind, atunci, în tine\nsuflet de păstor\n- de care e lipsit-atît de mult.\n\nDar te va urma atîta cît vei merge-așa pe cale\ndrept\nși curajos\nși sincer\nși sărac, cum ai pornit.\nCînd te vei schimba,\npe dată va simți mulțimea iarăși,\nși te va lăsa cu grabă după cum te-a și ales.\n\nTe va părăsi cu duhul,\ndup-aceea și cu pașii\nși cu cît vei vrea în urmă,\ndragostea să le-o cerșești\ncu atît mai cu răceală se vor lepăda de tine\nși te vei sfîrși cum meriți:\n- în disprețul tuturor!\n\nDe aceea, ia aminte:\n- dacă nu simțești chemarea\npăstoririi-arzînd în tine ca și rugul sfînt încins,\nAdevărul și Iubirea dacă nu te ard puternic\nși nu poți sărac rămîne,\n- ia-ți alt drum,\nde la-nceput.\n"
}