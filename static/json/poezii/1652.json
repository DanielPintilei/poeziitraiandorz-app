{
"t" : "Livada",
"d" : "",
"s" : "În ziua-aceea stînd deoparte Învățătorul Și-a luat\npe-nvățăceii Săi la Sine\nși-o pildă le-a grăit zicînd:\n\n- Era un Om ce-avea odată o rodnică livadă plină\ncu fel de fel de pomi de roade,\nla marginea unei păduri.\nEl și-a trimis acolo Fiul ca s-o lucreze,\ns-o păzească\nși multă roadă să-I aducă din ea la vremea de cules.\n\nAtuncea Fiul Își alese din lucrătorii buni o seamă\nși El cu ei lucrînd alături sădeau și altoiau mereu\ncu dragoste-ngrijind livada de pomi\nși tineri și bătrîni.\n\nSe bucura adînc Stăpînul văzînd cum crește și la număr\nși-n frumusețe pomii rodnici\npe-ntinsul scumpei Lui livezi\nmlădițele de soi sălbatic crescute-n al pădurii-ntins\nerau sădite și-altoite în brazda tinerei grădini\nîn locul celor fără roadă\nîn locul celor ce se uscă\nși-a celor care se dezbină,\nsau pier îmbătrîniți și goi...\n\n- Creștea livada minunată de nu era pe lume alta\nașa frumoasă și plăcută,\nnici roade dulci, ca ale ei...\n\nDar iată c-au venit odată, aproape de livada plină\nvrăjmașii-Acelui Om\nși-n preajmă și-au măsurat și ei un loc\nau dus acolo umplutură de pomi nealtoiți și vițe\nneroditoare\ndar cu frunză bogată și în fel de fel.\nVecinii-aceștia începură nerușinați și fără frică,\nsă smulgă și să fure pomii sădiți cu trudă\nși-altoiți.\nSmulgeau ades chiar și pe-aceia sădiți mai demult,\ndar care\nerau prea slabi la rădăcină\nși prea săraci de rod frumos.\nHoția se făcea pe noapte,\nsau cînd dormeau îngrijitorii\nsau cînd îi cumpărau cu daruri,\ncu laude\nși cu minciuni.\n\n... Dar pomii smulși a doua oară nu cresc\nși nu rodesc nicicînd\nîn noul loc, cei duși se uscă și mor pitici, neroditori.\nChiar asta și voiau vrăjmașii\ncăci ei nici nu doreau rodirea,\ngrădinile ce-aveau acolo erau anume ca să poată\nmai siguri nimici livada Stăpînului Cel Bun așa...\n\nAcum ce credeți că va face Stăpînul Cel Bun\nal livezii\nvăzînd purtarea mișelească cu care-acei vrăjmași ai Lui\nau nimicit fără rușine mulți pomișori\nsădiți cu trudă\ncu-atîta dragoste și jertfă\nde Fiul Său\nși fiii Lui?\n- vă spun că în curînd veni-va și le va cere\nsocoteala\nde toată paguba și răul\nși-amărăciunea ce-au făcut\niar partea lor va fi Gheena și moartea veșnică,\ncu-aceia\nce folosesc înșelăciunea și lauda\nși Cartea Sfîntă\nîn scopuri tîlhărești și rele,\nstricînd Lucrarea lui Hristos.\n\nAdevărat vă spun c-acela ce-are iubirea pentru Domnul\nva urmări întotdeauna foloasele lui Dumnezeu\ncăutînd în dragoste unirea\nși pacea între credincioși\nși arătînd statornicie pe calea de la început.\n- Dar cine schimbă-nvățătura\nși-nvață altfel\ndin mîndrie\nsau din prostie,\nsau din ură,\nsau din dorințe de cîștig,\ncăutînd să fure,\nsă dezbine\nși-n orice chip să-și facă-o ceată\nîn urma căreia să aibă el, pămîntește, un folos,\nacela va primi odată\nși blestem de la Dumnezeu.\n\nȘi blestemat e orișicine primește duh străin în suflet\nși-o altă-nvățătură, nouă\nlăsînd pe cea de la-nceput.\nDar cei ce le vor duce-acestea\nfăcînd pe cei creduli să cadă,\nun și mai mare blestem încă lua-vor\nde la Dumnezeu.\n\nDe-aceea orișicine zice vreunuia din cei ce umblă\ncu astfel de învățătură\nîn casa lui\nun bun venit\nsau îl ascultă\nsau îl crede\nsau îl ajută în ce face\nosîndă veșnică\nasemeni lua-va de la Dumnezeu.\n\nCine citește să-nțeleagă\ncine-i primejduit să fugă\niar cine face, să se teamă\nde blestemul lui Dumnezeu!\n"
}