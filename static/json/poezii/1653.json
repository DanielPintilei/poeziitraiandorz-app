{
"t" : "Lucrători",
"d" : "",
"s" : "După dragostea de Domnul, numai dragostea frățească\ne comoara noastră scumpă în viață pe pămînt.\n- Cum dorim fără-ncetare să rămînem lîngă Domnul\nastfel noi dorim din suflet și-ntre frați să fim mereu.\n\nNumai stînd cu frații noștri la aceeași dulce masă\ngustă sufletele noastre bucuriile deplin.\nNumai cînd unim cu toții într-o singură cîntare\ngraiul și iubirea noastră\n- nu ne mai dorim nimic.\n\nNumai cînd putem alături apleca genunchii noștri\nsă unim a noastre duhuri în aceleași rugăciuni,\ncînd ne știm un gînd și-un suflet\nalergînd spre-aceeași Țintă\nsîntem fericiți\nși-n muncă\nși-n odihnă\norișicînd.\n\nDar de fiecare dată cîte-o umbră de-ntristare\ntrece peste fața noastră\ncînd lipsește-un glas din cor\nsau cînd de la masa noastră mai lipsește-o față\ncare\naltădată, cu iubire fericită ne-nsoțea.\n\nDe aceea-n lumea asta bucuria niciodată\nnu-i deplină\ncăci o umbră totdeauna-i peste ea\ntotdeauna mai lipsește cineva din cei de care\ninimile ni-s legate cu iubire, pentru veci.\n\nUnii sînt plecați acasă,\nalții sînt trimiși departe\nalții zac bolnavi,\niar alții sufăr singuri și-ntristați,\ncu un ochi zîmbim privindu-i pe cei dragi\nce sînt de față\niar cu celălalt îi plîngem pe cei dragi\ncare lipsesc...\n\nDar acum e ziuă încă...\nmunca-i plină și-ncordată\nfrații-mprăștiați pe cîmpuri, fiecare ocupat,\nde aceea întîlnirea e prea rară\nși prea scurtă\nsecerișul încă-i mare\niară ziua-i pe-noptat.\n\nRar cînd ne vedem în grabă\nsă putem schimba o vorbă\nsă ne-mpărtășim o taină,\nsă ne-mbărbătăm cu-n har,\nsă gustăm o rugăciune\nsă ne-aprindem cu-o cîntare,\n- și ne despărțim în grabă alergînd la muncă iar...\n\nDar deseară,\ncînd Stăpînul va suna-ncetarea muncii\nde pe-ntinsul cîmp de lucru,\ntoți cei risipiți acum\nușurați pe veci de sarcini, ne vom aduna Acasă\nși ne vom vedea Acolo,\npentru-ntîia dată, toți.\n\nO, abia atunci simți-vom că ne ducem\nchiar Acasă\nnici pe față, nici în suflet nici o umbră mai avînd,\ncăci la masa răsplătirii\nprima dată\nși de-a pururi\nnu va mai lipsi nici unul dintre cei\nce i-am iubit!\n"
}