{
"t" : "Locuri",
"d" : "",
"s" : "Locuri dragi de care ne-avem inima legată\nnu sînt sate sau orașe\nci-s ființe\nși-amintiri.\nCăci acolo unde n-avem amintiri\nsau fețe scumpe\nnu-i nimic să ne atragă\nși nici cînd să le dorim.\n\nCînd numim vreun loc\nvreodată\nnu gîndim la grămădirea\nde clădiri sau de cocioabe\nci la ceea ce iubim,\nla ființele plăcute și-amintirile frumoase\nsau amare,\nce de-acolo ne atrag, sau ne resping.\n\nPartea noastră din ființă\ncu iubire sau durere\nce-am trăit-o într-o vreme\nsau cu cineva-ntr-un loc,\n- este ceea ce ne-atrage totdeauna cu putere\nși tot locul se reduce\npentru noi\nla prețul lor.\n\nÎn vreun loc cu cît mai multe ni-s ființele iubite\nși cu cît mai mult acolo am trăit mai cu folos\ncu atît mai mult de-acolo ne e inima legată\nși simțim întotdeauna că spunîndu-l, tresărim.\n\nDacă toți cei dragi ai noștri\ns-ar afla-ntr-un loc pe lume\ninima ne-ar fi întreagă\nnumai într-un singur loc\ndar cînd i-am iubi puternic\npe toți oamenii de-oriunde\ncum Hristos ne poruncește\npeste tot ne-ar fi la fel.\n\nCerul este locul unde Tatăl nostru Dulce\nși Mîntuitorul nostru\nși Mîngîietorul Sfînt\nși tot ce iubim puternic\ncu tot sufletul,\nfierbinte,\ncăci acolo se adună toți ai noștri\nrînd pe rînd...\n\nDe aceea cînd Îi spunem Numele Cel Scump,\ntresar\ninima întotdeauna de iubire și de drag\ncăci Acolo-i casa noastră și ființele iubite\nși nimic n-avem pe lume mai de preț\nși mai dorit!\n"
}