{
"t" : "V-am scris...",
"d" : "",
"s" : "V-am scris atîtea nopți amare\nși-atîta viață mistuită\nam pus în gînduri și-n cîntare\nși în solia fericită.\n\nAm semănat cu plină poală\nsemințe rodnice de slavă\nși nu mi-a fost nici mîna goală,\ncum n-a fost inima bolnavă!\n\nDe-a fost vreo trudă sau osîndă\nle-a ars a dragostei văpaie -\nși de-a fost mîna tremurîndă\ns-a întărit în vîlvătaie.\n\nAm dus cu drag această viață\nchiar dacă-am strîns adesea hrană\nde seară și de dimineață\ntăcuta lacrimilor mană.\n\nChiar de-am văzut sporindu-mi șirul\ncu-atîtea prigoniri de soarte\nși-atît de-ntins că-i cimitirul\nde visuri și speranțe moarte.\n\nChiar dacă-n orice zi-n tăcere\nam plîns o nouă prietenie\nmai mult cu încă o durere\nși mai puțin c-o bucurie...\n\n- Din tot trecutul se-nfiripă\nun gînd ce toate le dezleagă:\ntot ce am semănat, e-o clipă\ndar am să strîng vecia-ntreagă!\n"
}