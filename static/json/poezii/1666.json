{
"t" : "La anii răstignirii...",
"d" : "",
"s" : "La anii răstignirii cînd am intrat în beznă\neroic, dar cu suflet naiv și neprecis,\nlucea cătușa pusă la mînă și la gleznă\ndar ochii și-adevărul purtau umbriri de vis.\n\nUrcușul greu și crîncen prin anii duri de după,\nmi-au dăltuit un suflet mai matur și mai clar\ncăci bînd singurătatea c-o prea amară cupă,\ni-am fost deschis iubirii prea slobod stăvilar.\n\nTrăind prea fără oameni o lume-nchipuită\nnu cunoscusem fiara sub zîmbetul senin\ncum să pricep că poate chiar mîna miluită\nsă-ntoarcă bunătății tăișul cu venin?\n\nDar anii încercării prin foc și rugăciune\nmi-au ars pe veci perdeaua naivelor vederi\nși strîns lîngă frumsețea sfințeniei străbune\ni-am juruit depline rămasele puteri.\n\nDescoperind Lumina de Dincolo de Fire\nîn tainele din duhuri și oameni am pătruns\nși-atunci cărări și fapte mi-au prins să se deșire\nsub înțelesul tainic ce-n toate zace-acum.\n\n... La anii învierii cînd am ieșit din beznă\ndespovărat de fumuri, de neguri și-amăgiri,\ncătușa ruginise la mînă și la gleznă\ndar ochii și-adevărul purtau cerești luciri!\n"
}