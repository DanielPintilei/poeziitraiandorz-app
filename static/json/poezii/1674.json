{
"t" : "Doamne, binecuvîntează buzele",
"d" : "",
"s" : "Doamne, binecuvîntează buzele care sărută\nbuzele de maică dulce, de soție netemută,\nbuzele de soră bună și fiică-adevărată\nbuzele care sărută cu iubire neschimbată\nbuzele înlăcrimate, buzele neprefăcute\nbuzele rămase sfinte orișicît au să sărute\n- doar un singur fel de buze să n-ajungă cu Hristos:\nbuzele care sărută trădător și mincinos.\n\nBinecuvîntează Doamne mîinile ce-mbrățișează\nmîinile tremurătoare ale mamei ce veghează\nmîinile bătătorite de soție credincioasă\nmîinile ocrotitoare ale fiicei ce nu lasă\nmîinile neprihănite ale sorei jertfitoare\nmîinile mereu deschise, harnice și lucrătoare\nmîinile de rugăciune, mîinile de dărnicie\nmîinile recunoștinței, - binecuvîntate fie,\n- numai mîna ce străpunge trădător și mincinos\ninima care-a iubit-o, să n-ajungă la Hristos.\n\nDar de milă, pîn-la urmă, Doamne nici pe-ai Tăi vrăjmași\nnu-i lipsi... ci-n chinul veșnic cu satana să nu-i lași\nzbuciumă-le conștiința cu păcatul făptuit\ndă-le lacrimile-amare cu cutremur îngrozit\ndă-le-o pocăință-adîncă, pînă cît e-al lor păcat,\nnu-i lăsa să moară Doamne, cît ar vrea de-ndelungat\nci oricît să-și caute moartea și oricum - să nu le-o dai\npîn-o să se mîntuiască din acel demonic trai\nca, și cel ce-a fost odată trădător și mincinos\nprin nespusa Ta-ndurare - tot s-ajungă la Hristos!\n"
}