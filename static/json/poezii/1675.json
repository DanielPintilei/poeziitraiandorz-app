{
"t" : "Ca tata altădată",
"d" : "",
"s" : "Ca tata altădată oprit în poarta grea\nduios, pînă departe privind în urma mea.\n\n- Și pînă-ajuns în zare pierind nedeslușit\nștiam că-i tot acolo, - privește neclintit.\n\nSimțeam că mă-nsoțește senin cu ochii buni\ncă mă-nconjoară dulce cu calde rugăciuni.\n\n- Primeam mergînd, putere din duhu-i credincios\nși mi-l simțeam alături pe calea lui Hristos...\n\n- Așa rămîn eu astăzi privind în urma ta\nc-o singură dorință: să simți și tu așa...\n\nIar cînd și tu odată vei sta ca mine-acum,\ncel petrecut de tine să aibă-același drum.\n\nApoi și el asemeni,\nca pînă-n veci,\npe rînd,\nHristos să ne primească în Slava Lui intrînd.\n"
}