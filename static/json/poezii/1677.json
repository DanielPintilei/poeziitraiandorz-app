{
"t" : "Dacă mai trăiește încă",
"d" : "",
"s" : "Dacă mai trăiește încă tatăl tău\nsau mama ta,\ncapetele-acestea albe unice pe lume-ți sînt.\nVor mai fi puține zile lîngă tine,\nnu uita\ndatoria către dînșii fă-ți-o pînă la mormînt.\n\nDacă mai trăiește încă binefăcătorul tău\nnu uita recunoștința ce-i ești mai dator ca toți\nsfînt să-ți fie totdeauna numele și chipul său\ncu respect și cu iubire să-i întorci napoi\ncît poți.\n\nCu ce poți plăti iubirea și durerea jertfei lor,\ncu ce poți plăti viața și lumina ta cîndva?\n- dacă-ți mai rămîne încă vreun binefăcător\nnumai prin recunoștință\npoți să-i mai întorci ceva.\n\nCînd nu vor mai fi pe lume, în curînd, ai tăi părinți\ncînd nu va mai fi pe lume binefăcătorul tău\nnu vei mai avea prilejul unicei recunoștinți\nși-n zadar vei plînge-atuncea\nprea tîrzii\npăreri de rău!\n"
}