{
"t" : "O, păcătoșilor iubiți",
"d" : "",
"s" : "O, păcătoșilor iubiți\nce stați în nesimțire\ndoriți voi oare s-auziți\nun cîntec de iubire?\n\nUn cîntec cum n-a fost nicicînd\nși nici va fi vreodată,\n- o, de doriți, priviți crezînd\nspre Crucea-nsîngerată.\n\nPriviți mereu... priviți în Sus\npătrunde-I-veți simțirea\ncă-nsîngerat murind, Isus\nvă-nvață ce-i iubirea.\n\nPriviți-L și-ascultați ce sfînt,\nun cîntec de iubire,\ncum n-a fost altul pe pămînt\ne-n sfînta-I pătimire.\n\nCît v-a iubit, cît vă iubea\no, veți putea voi oare,\nmăcar să bănuiți cîndva\niubirea Lui ce mare!\n\nCît v-a iubit, cît vă iubea\npriviți la răstignire\nși spuneți cine-ar mai avea\no astfel de iubire!\n\nPriviți, acesta-i prețul dat\nde El răscumpărare,\nașa ați fost voi scoși din iad\ndin moarte și pierzare!\n\nO, cum a fost iubirea Sa, - \nGolgota-nsîngerată\npe veci de veci va rămînea\ndovadă minunată.\n\nIubirea Lui e ne-ncetat\nun cîntec plin de jale\nl-a scris cu Sîngele-I vărsat\ncu lacrimile Sale.\n\nO, ascultați-L, o lăsați\nadînc să vă pătrundă\ndin har în har veți fi schimbați\nde Taina Lui profundă.\n\nTrezi-va-n inimile reci\niubirea cea adîncă,\nși-n veci de-ați asculta, în veci\nați tot mai cere încă.\n\nCăci cine-a fost atras prin har\nla dragostea-i duioasă\nsuspină,\nluptă,\nmoare, - dar\nde El nu se mai lasă!\n"
}