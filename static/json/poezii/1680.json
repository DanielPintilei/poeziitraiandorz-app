{
"t" : "Curînd cînd n-am să fiu",
"d" : "",
"s" : "Curînd cînd n-am să fiu pe lume\nși-acest de-o clipă lut va trece\ncînd tot ce-am fost în trup și nume\nuitarea-n vis le va petrece.\n\n- Va rămînea descoperită\nadevărata-nfățișare\nașa precum a fost trăită\nprin fapta mea - de-a mea lucrare.\n\nVoi fi cu fața din poeme\ncu ochii căilor curate\ncu fruntea dincolo de vreme\ndin gîndurile semănate.\n\nVoi fi cu gura din vestire\ncu mîinile din faptă bună\ncu numele din amintire\ncu chip din toate împreună.\n\nȘi toți cînd vor fi-uitat din viață\ncum arătam la-nfățișare\nadevărata vieții față\nîmi vor cunoaște-o fiecare.\n\nNu numele și chipul care\npe timp și pe pămînt se scrie\nci-adevărata-nfățișare\ne care-mi trece-n veșnicie.\n"
}