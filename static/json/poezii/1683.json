{
"t" : "O, frații mei de astăzi...",
"d" : "",
"s" : "O, frații mei de astăzi, voi greu puteți pricepe\nînștiințarea gravă pe care-o tot repet\nvă amăgiți cu gîndul că nici nu va începe\nvîrtejul prăbușirii, fiindcă vine-ncet.\n\nVoi numai mîine, poate\nsau mai tîrziu, departe,\nveți înțelege bine tot ce v-am spus acum...\nMă tem c-atuncea însă veți fi un pas de moarte\niar casa voastră scumpă\nmă tem că va fi scrum.\n\nVoi m-ascultați acuma, dar vă gîndiți că nu e\nde partea mea întreagă dreptate-n ce vă spun\n- vrăjmașul se pricepe să-nșele și să spuie\nușurătății voastre că am ajuns nebun.\n\nMă rog numai ca mîine\nsau mai tîrziu,\ndeparte\ncînd veți putea-nțelege tot ce v-am spus acum\nsă nu fiți voi atuncea ajunși un pas de moarte\nnici casa-n întregime să nu vă fie scrum.\n\nNu m-ascultați pe mine,\nnici unul,\nniciodată,\ndar ascultați cu toții de Adevărul treaz!\n- Căci cînd veți fi-n lumina\nși-n fața Lui curată\nvoi veți afla acolo și tot ce-am spus eu azi!\n"
}