{
"t" : "De-atîția ani stă Domnul",
"d" : "",
"s" : "De-atîția ani stă Domnul tău\nîn pragul casei tale\niar tu-L respingi și-alungi mereu\ncu multele-ți greșale!\n\nAșteaptă Haru-n ușa ta\niertarea lui să-ți deie\ntu nu-L primești, Îl lași așa\nde-atîția ani să steie.\n\nȚi-așteaptă fericirea-n prag\nsă-ți umple viața-ntreagă\ntu gol și trist suspini pribeag\npăcatul greu te leagă!\n\nIertarea stă\nși pacea vrea\nîn viața ta să vină,\nsă umple-ntreagă viața ta\ncu cîntec și lumină.\n\nDar tu te împietrești mereu,\nah, nu ți-e teamă oare\ncă s-o sfîrși și harul Său\nși lunga Lui răbdare?\n\nC-aceasta poate-n ușa ta\ne ultima-I bătaie\nși că apoi va mai urma\ndoar veșnica văpaie?\n\nAh, nu te temi c-această zi\nsfîrșitul o să-ți fie\nși noaptea care va veni\nva fi pe veșnicie?\n\n- Cînd glasul Lui te cheamă iar,\niubitul meu, ascultă:\nprimește al iertării Har\ncăci vina ta e multă!\n\nCăci va veni un ceas amar\nși-o vreme de obidă\ncînd ușa dulcelui Său Har\npe veci o să se-nchidă.\n\nIar tu vei rămînea pe veci\nîn focul de afară\nîn plînsul nesfîrșit să-ți treci\na vecilor povară.\n\nDar chinul cel mai greu și-amar\nva fi încredințarea\nc-a fost și pentru tine Har\ndar I-ai respins iertarea...\n"
}