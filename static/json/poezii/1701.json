{
"t" : "Eu nu mai am dușmani...",
"d" : "",
"s" : "Eu nu mai am dușmani,\nIertarea și Dragostea i-au biruit,\nde-acuma fiecare frunză\ncu drag îmi face semn pe cale,\norice privire îmi surîde\nși fiece izvor îmi cîntă,\ncu drag mă lasă orice floare s-o-mbrățișez,\nca o albină.\nPe brațe moi mă ține iarba\nși dulce-i orișiunde stau.\nToți pomii-mi dau cu bucurie din rodul lor\ncu mîini întinse,\nsimt cerul tot cum se deschide cu drag\nca rugăciunea mea\nușor să poată să se-nalțe\npîn-la picioarele iubirii.\n\n- Ușoare-mi sînt în suflet mila,\nușoare lacrimile-n ochi\nși am uitat demult cum este\nîn gît amarul gust al urii.\n\nCe bine-i în sfîrșit Isuse,\ncă iarăși am ajuns copil,\nnu-i inimă mai ușurată,\ndecît atunci cînd iartă tot!\n"
}