{
"t" : "Mai aspru bate vîntul",
"d" : "",
"s" : "Mai aspru bate vîntul cu cît se duce vara\nmai grabnic scuturîndu-mi din pomul vieții anii\ncad zilele ca frunza împuținînd comoara\nrămasă spre-mplinirea neîmpărțitei danii.\n\nVăd șiruind în urmă cărarea mea lăsată\ncu pașii mei ce-nseamnă umblarea vieții mele\n- vin urmele în urmă\nși tuturor m-arată\ncum le-am lăsat prin lume\nși unde merg cu ele.\n\nCu ochii goi de visuri,\ndar plini de încercare\nprivesc acuma altfel la urmele trăite:\n- tot ce-mi păreau odată prea dulci\nle văd amare\ntot ce-mi păreau de beznă,\nle văd azi, strălucite.\n\nO, regretam odată că zilele-mi sînt rele\ncă-s prea puțin frumoase\nși-s prea de lacrimi pline,\ndar azi cu mulțumire văd rodul strîns din ele\nc-acesta-i tot avutul ce-l am și-l duc\ncu mine.\n"
}