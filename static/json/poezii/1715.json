{
"t" : "Credința nu-i numai",
"d" : "",
"s" : "Credința nu-i numai Iubirea ce crede totul orișicui\nci-i și-Adevăr\nce-ți poruncește să nu dai oricui crezare.\n- Ce limpede-i aceasta,\ntotuși atîta timp eu nu știui\npînă-am plătit ușurătatea cu lacrimi\nși cu jertfe-amare.\n\nAcum cînd am lumina\ncu care-n adîncimi privesc\nnu m-amețește înălțimea\ncum nici vîltoarea nu mă-mbată\ntrec peste marea liniștită\ncum peste valuri mari pășesc\ncu ochii unei noi cunoașteri\nce rar mai poate fi-nșelată.\n\nCu cît tăcerea-i mai adîncă,\ncu-atît cuvîntul e mai clar\ncu cît am plîns mai multe lacrimi,\ncu-atît vederea-i mai curată,\ncu cît mai mare-a fost furtuna\ne mai senin în urmă\ndar\npuțini cunosc ce spun acestea\nși mulți nu-nvață niciodată.\n\nCîte-am pierdut în lumea asta\nși cîte încă-am să mai pierd\ncăci numai la hotarul morții\nîncepe-adevărata viață.\nAbia acum știu ce-i Iubirea\ncînd nu mai știu să mai dezmierd\n- dar de aici începe drumul scăpat de fumuri\nși de ceață.\n"
}