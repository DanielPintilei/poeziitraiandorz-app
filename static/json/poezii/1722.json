{
"t" : "Eu mi-am primit răsplata...",
"d" : "",
"s" : "Eu mi-am primit răsplata în lumea asta încă\ncînd dintr-o mie, unul, s-a-ntors plîngînd la mine\nrecunoscînd din suflet, cu mulțumire-adîncă\ncă undeva odată, lui i-am făcut un bine.\n\nEu mi-am primit răsplata mărturisirii sfinte\ncînd lumea c-o sentință mi-a scris pe cruce vina\nși m-a-ngrădit cu flăcări,\nîn ziduri\nși-n morminte\npecetluindu-mi soarta, unită cu Lumina.\n\nEu mi-am primit răsplata încrederii ușoare\nîn vorbele de miere și-n\nprietenul de pîine\n- comoara jefuită de-a pururea mă doare\nmușcarea sărutării de-a pururea-mi rămîne.\n\nEu mi-am primit răsplata în lume pentru toate\nluat-am de la semeni și cinste și ocară\n- aștept de-acuma Ceasul cînd Veșnica Dreptate\nîmi vor plăti și mie\nși lor,\na doua oară.\n"
}