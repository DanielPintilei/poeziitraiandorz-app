{
"t" : "Mor și-amintirile odată",
"d" : "",
"s" : "Mor și-amintirile odată înmormîntate în uitare\ncum se topește-n soare ceața\nsau cum lumina-n înserare,\nla unele mai treci vreodată\npe unde anii le îngroapă\nla altele - nici fir de iarbă\nnu pune nimeni să răsară.\n\nMor și-amintirile... dar ele învie uneori prin vise\nsau, ca un semn ivit din taina ascunsă\nluminîndu-ni-se\nre-mprospătînd în noi ce veșnic am fi dorit\nsă ne încînte\nsau ce-am fi vrut pe totdeauna nemaiștiut\nsă se-nmormînte.\n\nMor și-amintirile ce-odată ne chinuiau\ncu ne-ndurare\nce tari erau cîndva acestea\niar astăzi cum ne cer iertare\ncînd vîntul anilor le-apleacă\nle desfrunzește\nși usucă\nde suflet toate ni se leagă, să le oprim\nsă nu se ducă.\nMor și-amintirile,\n- și multe nici nu-nvie niciodată\nși nici un semn nu-i mai arată\nce moarte zdrobitor de tristă\nli-e moartea fără de-nviere\ncum ar dori să nu se piardă,\ncum ar trăi\n- și n-au putere!\n\nMor și-amintirile odată\ndin gînd și suflet - în uitare\ndar nu mor fapta și cuvîntul\nce le-am trăit, în fiecare\ncînd și noi vom ajunge-n lumea în care-s ele și ne-așteaptă\nne vor ieși nainte toate c-o plată veșnică și dreaptă.\n"
}