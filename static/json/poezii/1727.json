{
"t" : "În grija ascultării mele",
"d" : "",
"s" : "În grija ascultării mele\nde tot Cuvîntul lui Isus\ne pacea care mă păstrează\nde orice zbucium mai presus\ne liniștea ce-mi face somnul ușor\nși dulce\nși curat\nchiar dacă dorm pe-un pat de piatră,\nbolnav\nși-n loc îndepărtat.\n\nCînd pot să stau în orice seară\nla rugăciune, liniștit\natunci și visele mi-s limpezi\nși duhul cald și fericit\ncînd nu mai am dușmani\ncu zîmbet pot revedea pe orice ins\ncă-n fiecare vorbă spusă\nmi-e sufletul cinstit cuprins.\n\nChiar dac-ar fi ca niciodată\nsă nu văd semănat ce-adun,\neu nu-ncetez să-mi umplu sacii\ncu grîu din soiul cel mai bun\nși rînduiți să-i las în urmă\nla îndemînă, pentru-atunci\ncînd Domnul va aduce vremea\nacestei fericite munci.\n\nÎn grija ascultării mele\nde tot Cuvîntul lui Hristos\ndoresc să fiu aflat la toate\nnestrămutat și credincios\nsă las cum am primit solia\nLucrării-n care-am fost chemat\nsă-ndrum pe fii cum și pe mine\npărinții duși, m-au îndrumat.\n\nSă nu-l îngădui pe străinul\ncu duh viclean și glas frățesc\nde amăgirea lui și frații\nși inima să mi-o feresc\nsă caut cu mintea sănătoasă\nși cugetul curat să-mi țin\nînvățătura și credința\nși legămîntul meu, deplin.\n\nSă nu rămîn dator nici casei\nși nici Lucrării cu nimic\nsă fiu găsit cinstit oriunde\nîn tot ce fac și-n tot ce zic.\nSă-mi pot nălța oricînd spre Domnul\ncurate mîini și glas curat\ndestoinic dovedit în toate\nostaș al Lui, adevărat.\n\n... În grija ascultării mele\nde Domnul eu doresc să fiu\nispravnic bun aflat de veghe\nși-n ceasul cel de mai tîrziu\ncă-n ascultarea mea supusă\nși-n totul pînă la sfîrșit\ne fericirea mea de astăzi\nși viitorul fericit!\n"
}