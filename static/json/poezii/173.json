{
"t" : "Tu ai făcut păcate multe",
"d" : "",
"s" : "Tu ai făcut păcate multe\ne pîn-la nori grămada lor...\n- Dar tot mai mare e-ndurarea\nSlăvitului Mîntuitor.\n\nȚi-e sufletul zdrobit de-atîtea\npăcate care-ai săvîrșit?\n- Prin Sîngele Iertării însă\ntu poți fi-n totul curățit!\n\nȚi-e conștiința-mpovărată\ncu-atît de multe fărdelegi?\n- Dar harul Lui ți-ndepărtează\npe veci a lor urmări întregi.\n\nE vrăjmășie între tine\nși Dumnezeul Cel Curat?\n- O, nu uita, într-o clipire\ncu El\nprin El\npoți fi-mpăcat!\n\nEști vinovat? Te-așteaptă moartea?\nla iad pe veci ești osîndit?\n- O, știi tu oare că-ntr-o clipă\npoți fi iertat și izbăvit?\n\nE clipa cînd, văzînd cu groază\nadînca-ți stare de păcat,\ntu vii cu-ntreaga ta ființă\ndorind adînc să fii scăpat!\n\nCînd plîngi căit și nalți privirea\ncătre Isus Cel Răstignit,\ncrezînd deplin că Marea-i Jertfă\nși-al tău păcat l-a ispășit...\n\nE clipa cînd pătruns de-această\ncredință, plîngi îngenuncheat -\nși-ntorci spre El deplin să-ți spele\nființa-ntreagă de păcat!\n\nCum te ridici apoi cu lacrimi,\ncum cînți, cum plîngi, de fericit -\n\ncînd simți adînc că ești prin-ntrînsul\niertat, spălat și înnoit!...\n"
}