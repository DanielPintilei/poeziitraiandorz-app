{
"t" : "O, nu mai spun...",
"d" : "",
"s" : "O, nu mai spun vreodată c-aș vrea să nu mai mor\ncînd trecerea prin toate e-un mers așa frumos\ncînd fericit mi-e locul în care stau și merg\nși cînd în toate totul e-atît de-armonios.\nCînd sînt la fel de prieten cu cei ce trec și vin\ncînd sînt la fel de-acasă acolo sau aici,\ncînd între-ai mei oriunde mă lupt\nsau mă închin,\n- e-atîta măreție și-n lucrurile mici!\n\nCînd nu există moarte ci numai drum frumos\nîn trecerea vieții pe veșnice alei\nsînt fericit întruna cînd nu mă rup grăbit\nsau nu rămîn în urmă de șirul alor mei,\nla locul meu fac parte din toate fericit\ndar rupt de-acolo, toate mă văd străin de rînd.\nÎn trecerea aceasta e-atîta așezare\na vieții care pare că stă,\nmergînd-mergînd.\n\nN-aș vrea să spun vreodată\ncă n-aș mai vrea să mor\nn-aș vrea să-mi las nici locul\nnici rîndul dintre-ai mei\ncu ei venind odată, am fost cu ei luptînd\ncu ei am mers alături și vreau să trec cu ei.\nVreau numai să pot spune că-s împăcat cu toți\ndin cîți merg lîngă mine\ncă n-am nici un dușman,\ncuvîntul sau tăcerea că nu spun rău de mine\ncă mai frumos mi-e rodul cules din an în an.\n\nCu-aceeași bucurie cînd dau și cînd primesc\nprimind cu bucurie ce mi se dă sau ia\nsă știu că-i numai bine\nsau nu-i nimic spre rău\nși să slăvesc prin toate Părinte voia Ta.\n\nCînd pot rămîne-același,\nmereu unde-am fost pus,\natunci mi-e totul rodnic, liniștitor și drag.\n\nCu Marea Armonie atuncea sînt unit\ncînd între-ai mei statornic, urmez același steag.\nCînd sînt Credinței mele un trăitor smerit\nBisericii Slăvite, atunci sînt credincios.\n\nȘi-atunci spre Veșnicie pot merge liniștit\ncînd între-ai mei,\nstatornic,\nam fost lîngă Hristos.\n"
}