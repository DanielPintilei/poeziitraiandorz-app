{
"t" : "Aș vrea ca-n focul unic",
"d" : "",
"s" : "Aș vrea ca-n focul unic de-aprins și uriaș\nal Dragostei și Jertfei, la cea mai naltă pară,\nsă-mi pot topi ființa, pîn-la a fi părtaș\ndesăvîrșit de una cu tot ce-o să mă ceară.\n\nCu-o inimă-ncălzită în flăcări pîn-la alb\nfierbinte și curată să-nvălui lumea-ntreagă,\ncu fiecare faptă s-aduc un calm și cald\nbalsam pentru-o durere ce plînge și\nse roagă.\n\nSă-mi contopesc ființa cu neamul meu erou\ncu-a lui însîngerată istorie slăvită,\nca să mă nalț cu dînsul\nprin nașterea din nou\nspre Ziua\nși Cununa\nși Plata strălucită...\n\nAș vrea,\n- dar nu pot face să sufăr mai puțin,\niubind mai cu măsură\nși dînd mai cu cruțare:\n- cămara-i tot mai goală,\ndar drumu-i tot mai plin\ntot mai puțin oleiul,\niar para tot mai mare!...\n\n- O Doamne fă să ardă așa pîn-la sfîrșit\nsă se împartă darnic, cu dragoste, și toată!\n- Iar cînd n-o să mai aibă nimic nedăruit\natuncea să se stingă, - \nputernic\ndintr-o dată!\n"
}