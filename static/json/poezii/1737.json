{
"t" : "Grăbește-te iubire",
"d" : "",
"s" : "Grăbește-te iubire, curînd plecăm la drum\ndorita Dimineață s-apropie de-acum\ndezbracă-te de toate lumeștile poveri\nîngroapă-ți în uitare durerile de ieri\nși-aruncă toate-a lumii bicisnice comori\nnebunii să le-adune, fă-ți pașii mai ușori\nrenunță la podoabe, le-aruncă la săraci\ndoar unica podoabă, a lacrimii s-o-mbraci.\nCu roua curăției privirile să-ți speli\npe veci să piară urma trecutelor greșeli\ncu ultimul adio sărută ce-a fost drag\nși nu privi în urmă cînd trecem peste prag.\n\n- Ne-a fost frumos tot drumul de cînd ne-am întîlnit\ndar cel de-acum e veșnic nespus mai strălucit\na fost frumoasă viața din care-acum zburăm\nnebănuit mai dulce e care-o-ntîmpinăm.\n- Împarte și mai grabnic tot ce mai datorezi\ndin tot ce-ai strîns pe lume nimic să nu-ți păstrezi\ndespovărați de toate să ne desprindem goi\n- tot ce-am trimis nainte, ne-așteaptă pe-amîndoi!\n"
}