{
"t" : "Ce ne-a-ntărit?",
"d" : "",
"s" : "Ce ne-a-ntărit în lupta peste puteri de grea\nce brațe mai vînjoase de zeci de ori cerea?\nCe ne-a-ndemnat la cîntec și la avînt sublim\nspre unde niciodată nu-ntrezăream să fim?\nCe ne-a-ndemnat în lupta cu-așa de tari dușmani\nc-o-ncredere ce-i numai la douăzeci de ani?\nCe ne-a-ndemnat la jertfe cu-un preț așa de greu\ncum nu se poate duce decît lui Dumnezeu?\nCe ne-a-ntărit pe ruguri de cazne și scrîșniri\nsă regăsim puterea deplinei dăruiri?\nCe ne-a făcut în stare prin infernal calvar\ndin scrum să ne renaștem de orice dată iar?\nCe ne-a-ndemnat pe cruce iertînd desăvîrșit\nsă ne rugăm de mila călăului plătit?\nCe ne-a chemat să-ntoarcem de nesfîrșite ori\nc-o milă nesfîrșită spre cei neprimitori?\nCe ne-a plecat genunchii spre ani de rugăciuni\nși plînsul spre-nverzirea pierdutei uscăciuni?\nși ruga spre salvarea Sodomei de la scrum\nși aurul din urme pe-al slavei dulce drum\nși tot ce-aveam comoară și lucru mai de preț\njertfit pentru grăbirea Slăvitei Dimineți?\nsă ne topim în Soare de piept cu noaptea grea?\n\n- Iubirea doar Isuse, iubirea, numai ea!\n"
}