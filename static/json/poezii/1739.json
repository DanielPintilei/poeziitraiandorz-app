{
"t" : "O, iată vine seara",
"d" : "",
"s" : "O, iată vine seara, e părul tău cărunt\nși-ți tremură piciorul cu pas tot mai mărunt.\n\nȚi se-ngustează palma hotarului văzut\nse-mpuținează stropul firavului tău lut.\n\nȘi-ți cade tot mai groasă perdea peste-amintiri...\n- un altfel de-a-nțelege să-ți pui peste priviri.\n\nUn altfel de iubire să-ți crești de pe ruini\nun altfel de-ai cunoaște pe-ai tăi și pe străini.\n\nCu altfel de regrete privește spre trecut\nc-o altă prețuire spre ce-i necunoscut\nc-o altfel de dorință spre tot ce n-ai atins.\n\n- Corabia-ți pornește, iar largu-i necuprins\nși-ți stă Neprevăzutul în drumul tău cît vezi\n- O, iată vine Seara, și unde-ai să noptezi?\n"
}