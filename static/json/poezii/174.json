{
"t" : "Pentru păcatul tău",
"d" : "",
"s" : "Pentru păcatul tău, tu singur\ntu singur, trebuie să plîngi\nnu poate nimeni, nimeni altul, - \ntu singur inima să-ți frîngi!\n\nPentru păcatul tău, tu singur\ntu singur, trebuie să gemi,\npe-Acel ce-ți poate da iertarea\ntu singur, suspinînd să-L chemi!\n\nPentru păcatul tău, tu singur\nplîngînd să spui că-ți pare rău,\ntu singur, că pe lume nu e\nsă spună nime-n locul tău!\n\nTu singur numai...\nși-auzi-vei\niertarea blîndă-n glasul Lui\ncu-o fericire negrăită,\ncum vei vedea că-n lume nu-i!\n\nTu singur... căci pe lume nu e\nnici ochi să plîngă mai amar\nnici duh să simtă, ca și tine,\ncum e-al iertării tale har.\n"
}