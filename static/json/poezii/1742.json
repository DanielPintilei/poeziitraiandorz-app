{
"t" : "Cînd glasul de fiorul",
"d" : "",
"s" : "Cînd glasul de fiorul iubirii mi-e prea plin\no, iartă-mă Tu Gîndul ce-n veci rămîi senin.\n\nCînd ochii în frumsețe se-nvăluie prea strîns\no, iartă-mi Taină cîntul prea umezit de plîns.\n\nCînd sufletu-n avînturi se-nalță prea uitat\no, iartă-mi Tu Măsura a tot ce-i cumpărat.\n\nCînd marea bucurie prea goală iese-n drum\no, iartă-mi-o Tăcere și-mbracă-mi-o în fum.\n\nCînd duhul prea cu teamă s-ascunde tremurînd\no, iartă-l Îndrăzneală și-ntinde-i mîna blînd.\n\nCînd flacăra o clipă prea-mi crește pe altar\no, iartă-mi-o Veghere și-nvăluie-mi-o iar.\n\nCînd uit și trec hotarul iubirii în vreun fel\no, iartă-mă Iubire și-ntoarce-mă la el!\n"
}