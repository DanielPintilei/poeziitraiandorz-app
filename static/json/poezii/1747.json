{
"t" : "Încrede-te-n Lumină!",
"d" : "",
"s" : "Încrede-te-n Lumină chiar dacă-ți arde-amar\nparagini cangrenate din putredul hotar\nși las-să-ți răcorească prin tot ce ai ascuns\nea arde numai bezna pe unde ți-a pătruns!\n\nÎncrede-te-n Dreptate cu-atît mai mult cu cît\ncondamnă și la tine ce-i veșted și urît\npe cumpăna ei sfîntă așează-ți ceas cu ceas\ntot ce împarți la alții prin fapte și prin glas.\n\nÎncrede-te puternic în Adevăr oricînd\ndar și mai mult în vremea cînd mustră necruțînd\nnu-i lepăda-ndrumarea și nu-l strîmba voit\ncăci tot ce el condamnă e putred și greșit.\n\nÎncrede-te-n Iubire, chiar dacă numai plîns\nși numai jale-ți pare pe urma ei c-ai strîns\ncăci unde arde rugul rămîne loc sfințit\ndesțelenit și vrednic spre rod desăvîrșit.\n"
}