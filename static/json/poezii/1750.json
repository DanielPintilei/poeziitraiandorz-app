{
"t" : "Nu-ți este ție-ngăduit",
"d" : "",
"s" : "Nu-ți este ție-ngăduit să rupi oprita floare\ndorința nepermisă-n veci te ustură și doare.\n\nNu-ți este ție-ngăduit s-aduni o pîine fără muncă\ncinstită pîinea să-ți mănînci, e-o veșnică poruncă.\n\nNu-ți este ție-ngăduit să știi ce Taină-ți zăvorăște\ntot ce descoperi ispitind, doar chinul ți-l sporește.\n\nNu-ți este ție-ngăduit să faci ce Mila nu te lasă\ntot bunătatea este-n veci cununa cea frumoasă.\n\nNu-ți este ție-ngăduit s-ascunzi de alții-a ta lumină\nvărsată darnic ploaia ta se-ntoarce-n mare plină.\n\nNu-ți este ție-ngăduit să-L uiți pe Dumnezeu vreodată\nci Lui să I te dăruiești cu-a ta iubire toată.\n\nȘi-atunci cînd va fi-nlăturat ce-i văl de peste toate\nva strînge și-nfrînarea ta comori nestrămutate!\n"
}