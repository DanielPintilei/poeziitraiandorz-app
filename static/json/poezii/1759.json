{
"t" : "O, cînd mă-ndemni...",
"d" : "",
"s" : "O, cînd mă-ndemni să cînt din nou\npunîndu-mi harfa-n mînă,\ncerescul slovelor ecou\nspre-al Tău lăcaș mă mînă.\n\nCu ochii duși mă-nalț pe zări\nși taina mă încîntă\nizvorul veșnicei cîntări\ncu unda-i mă-nveșmîntă.\n\nAud cum cîntă strălucind\nLumina Feței Tale\ncum ceruri după ceruri prind\nacordurile Tale.\n\nAscult uitat și strîng să țin\nlumini și frumusețe\nce-n coruri după coruri vin\nși trec în mii de fețe...\n\n- Dar cînd mă-ntorc și-ncerc s-adun\ntot ce-am păstrat din soare\nvai, sărăcia care-o spun\nmă frînge și mă doare!\n"
}