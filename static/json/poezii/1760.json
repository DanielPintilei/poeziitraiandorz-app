{
"t" : "De ce-ți iei inima?",
"d" : "",
"s" : "De ce-ți iei inima din locul\nîn care-a tresărit întîi,\nspre unde crezi c-o să mai poată\nsă te oprească să rămîi?\n\nSpre unde-o duci, spre ce-ai s-o rezemi\nsă-și afle-o clipă de popas\ncînd larg pustiul se desface\nmai gol cu fiecare pas?\n\nEroic năbușă-ți durerea\nși-ascunde-ți ranele răbdînd\nsărută mîinile mustrării\nsub biciul dragostei tăcînd.\nDin calea păcii să înlături\ndărîmăturile grăbit\nnimic să nu-ți întoarcă ochii\nși pașii de la ce-ai iubit.\n\nChiar dac-o vei stropi cu lacrimi\nfierbinți și ani îndelungați,\ndin calea dragostei vreodată\nnici pedepsit să nu te-abați.\n\nCăci nu mai afli-n lumea-ntreagă\nmai cald și dulce căpătîi\nca locul fericit în care\nai tresărit și-ai plîns întîi!\n"
}