{
"t" : "Prietene, sînt veacuri",
"d" : "",
"s" : "- Prietene, sînt veacuri de cînd un chip de fum\na scris aceste lacrimi ce tu le cînți acum\ndemult e iar țărînă condeiul ce le-a scris\nși visul ce le-atinse demult e iarăși vis.\n\nS-a reîntors în sine cuvîntul liniștit\nca raza iar în floare cînd fructul s-a-mplinit\nca norul iar în mare cînd rodul și-a adus\n- dar Harul și Iubirea din ele n-au apus.\n\nLumina și Iubirea ți-aduc acest mesaj\nrăzbind prin timp și luptă cu neclintit curaj\ntot ce-i din ele-n tine va tresări cîntînd\nși-același duh va crește și-n tine-același gînd.\n\nDeschide-ți larg fereastra spre-aceste dragi grădini\ncu-a suta primăvară ți-aduc aceiași crini\naceleași raze calde și-același cer deschis\nînveșnicite-n ele, din clipa cînd le-am scris,\nprivește-mi-le tainic și-atinge-le pios\ncă-i sfîntă și eternă iubirea din Hristos!\n"
}