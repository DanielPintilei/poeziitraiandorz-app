{
"t" : "De ce te temi de moarte?",
"d" : "",
"s" : "De ce te temi de moarte și-o tot alungi din gînd\ncînd ea-i despovărarea de tot ce porți gemînd?\n- dac-ai trăit virtutea în tot ce datorai\nea-i ușa strălucită și grabnică spre rai.\n\nCînd tot ce-i drag pe lume plătești atît de scump,\ncînd și cei mai de-aproape din viața ta se rump\ncînd mori cu fiecare din cei iubiți ce mor\nai parte doar de lacrimi, de jale și de dor.\n\nCînd de-orice-ți legi ființa e-un nou temei de plîns\ncînd poți să pierzi o clipă tot ce-o viață-ai strîns\ncînd temeri și primejdii te-așteaptă pas cu pas,\n- de ce să te-ngrozească acest tihnit popas?\n\nO, cînd pe calea bună cu-ncredere te-ai dus\ncînd credincios și umil urmat-ai lui Isus,\ncînd harnic și cu cinste ai viețuit muncind\n- ți-e moartea somnul dulce spre care mergi dorind.\n\nEa-i poarta pe sub care cîntînd treci pe-nserat\ncînd munca grea a zilei departe-ai încheiat\ncînd mergi către odihna dorită ostenit\nea-i leagănul cel moale și cald și liniștit.\n"
}