{
"t" : "O, dragi cîntări, cu cît",
"d" : "",
"s" : "O, dragi cîntări, cu cît mă sui\ncu voi mai spre singurătate\ncu-atît mai mult cunosc că nu-i\nnimic mai scump ca voi din toate.\n\nCu cît cobor mai înspre lut\nsă-i las datornica-mi povară\ncu-atît cunosc din ce-am avut\ncă-mi sînteți singura comoară.\n\nVoi mi-ați rămas, voi sînteți tot\navutul jertfei și-al sudorii\nvoi, soli trimiși ca după Lot\nm-ați smuls din blestemul Gomorii.\n\n- Luați-mă de subsuori\nși dați-mi zările-albastre\nsă mă înalț cu noii zori\nspre locul veșniciei voastre.\n\nPe vasul care v-a purtat\no clipă-n drum spre nemurire\nlăsați un văl îmbălsămat\nde bunătate și iubire.\n\nPe fruntea ce v-a găzduit\no clipă-n zborul către soare\nlăsați sărutul strălucit\nal păcii Lui nemuritoare.\n\nIar numelui ce v-a-nsoțit\nîn scurta trecere prin vreme\nsă-i dați veșmîntul fericit\nal unei veșnice poeme!\n"
}