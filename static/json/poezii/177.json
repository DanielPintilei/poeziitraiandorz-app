{
"t" : "Rugă pentru cei osteniți",
"d" : "",
"s" : "Isuse, o Preabun Isuse,\nadînc din suflet Te rugăm\npentru viața celor care\npe-a noastră inimă-i purtăm.\n\nÎți cerem multa Ta-ndurare\ncu-atîta sfîșiere-n glas\npentru acei ce-n urma noastră\ncăzuți pe drumuri au rămas.\n\nNe doare-adînc a lor durere\nși-n taina plînsului ascuns\nnoi Te rugăm să-i scapi Isuse\ndin starea-n care au ajuns.\n\nCu-acea tăcută-ndurerare\nce-o nasc duioasele-amintiri\nadu-le-aminte bucuria\nși haru-ntîiei lor iubiri.\n\nAdu-le-aminte-nflăcărarea\ndin vremea dragostei dintăi\ncînd tot ce-i despărțea de-olaltă\nera topit de-ai ei văpăi.\n\nAdu-le-aminte și trezește\ndin nou în inimile lor\nduios și mișcător întregul\nneprihănirii Tale dor.\n\nȘi-adună-i Tu din zbuciumarea\nde valuri care ne despart\ncăci sînt ca scîndurile frînte\ndintr-o corabie ce s-a spart.\n\nȘi umple iar cu-nflăcărare\ncu dragoste,\ncu plîns,\ncu dor\nși cu-a întoarcerii cîntare\nIsuse, inimile lor!\n"
}