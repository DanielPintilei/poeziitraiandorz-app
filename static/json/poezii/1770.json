{
"t" : "Din zorii zilei mele",
"d" : "",
"s" : "Din zorii zilei mele în lanul Tău m-am dus\nculegător de spice, așa cum Tu mi-ai spus.\n\nCîntau secerătorii, eu îi urmam tăcut\nsfios și singuratic și lăcrimînd ca Rut.\n\nPrin tot zăduful zilei sub soarele arzînd\ncu fruntea aplecată m-am ostenit tăcînd.\n\nDorind cînd vine seara să-Ți pot aduce-n prag\nc-o dragoste smerită toți snopii strînși cu drag.\n\n- Stăpîne, iată seara se-ntinde peste văi\npe rînd se-ntorc Acasă toți lucrătorii Tăi.\n\nÎn urma tuturora mă-ntorc și eu tăcut\nsfios și singuratic și lăcrimînd, ca Rut.\n\nMă rușinez de rodul puțin agonisit\ndar Tu cunoști arșița prin care m-am trudit.\n\nO, iată vine noaptea, Îți cer un adăpost\ns-adorm cu cei cu care la munca Ta am fost.\n\nÎntinde-Ți peste mine veșmîntul Tău plăcut\nla sfintele-Ți picioare s-adorm și eu, ca Rut.\n\nIar Mîine Dimineață mă scoală fericit\nsă-ntîmpin Bucuria spre care-am suferit!\n"
}