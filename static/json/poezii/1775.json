{
"t" : "Tot mai lăuntru",
"d" : "",
"s" : "Tot mai lăuntru îmi întorc\nmereu privirea dinafară\nca orice înțeles să-i storc\ndin tainele ce mă-nconjoară.\n\nTot mai puternic simt vibrînd\nnecunoscute corzi în mine\ncînd mă-nveșmîntă rînd pe rînd\nmai nalte cugetări divine.\nTot mai ușor mă liberez\nde mine însumi în ispite\ncu cît mai mult mi-ndepărtez\ntrecutele furtuni trăite.\n\nȘi-atunci atît de-aproape sînt\nde orișicine plînge-n lume\ncum am fi frați de-un legămînt\ncum am fi fiii unei mame.\n\nȘi-așa de sincer pot să-mi frîng\ncu alții inima de-o jale\nsă-i port povara și să plîng\ncu el necazurile sale.\n\nȘi-așa de gata pot să mor\nîn orice loc și-n orice vreme\ncum n-aș avea Trecut sau Dor\nsau rădăcini să mă mai cheme.\n"
}