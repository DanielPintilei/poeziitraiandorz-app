{
"t" : "Cum cerul larg",
"d" : "",
"s" : "Cum cerul larg de vară apleacă-te senin\nasupra celor care spre-a ta lumină vin\nfurtunile puține și scurte să le ai\ncurat și cald să-ți fie al lacrimilor grai.\n\nCei osteniți să afle la umbra ta alin\ncei blînzi, împărtășirea simțirii lor deplin\ncei buni încurajarea, cei îndrăzneți avînt\nmai drept să plece dreptul, mai sfînt acel ce-i sfînt.\n\nBelșugul frumuseții lăuntrice să-ți crești\nnălțîndu-ți omenia spre formele cerești\nchiar ce ți-e mai aproape, privește-l depărtat\nca ruperea să-ți fie ușor de suportat.\n\nHățișul de ispite e greu și-ntunecos\nnu-l trece niciodată cel leneș și fricos\nnici tu nu poți în viață să nu-l cunoști de fel\n- dar poți feri căderea atunci cînd treci prin el.\nVoiește! - de voință nevoie ai oricînd\ndin bine spre mai bine să naintezi urcînd\nspre forma cea eternă la care ești dator\n- o nici așa greu nu e, dar nici așa ușor!\n"
}