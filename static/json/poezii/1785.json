{
"t" : "O, Duhul Mîngîierii",
"d" : "",
"s" : "O, Duhul Mîngîierii învăluie-mă iar\nștergîndu-mi și-amintirea trecutului amar\npe rănile ce încă mai sîngeră și dor\nașterne alinarea iertării iubitor\ndesăvîrșește-mi rodul cu orice bun făcut\nși forma dinafară din aur nevăzut\nun strop de frumusețe să cresc din orice gînd\nde fiecare dată spre mai frumos urcînd\nsolia harfei mele mai sfîntă s-o petrec\nspre cel ce-o să-mi urmeze cînd pragul am să-l trec.\n\nO, Duhul Mîngîierii alină-mi greul gînd\nși cea din urmă teamă înlătură-mi-o blînd\nfă să-mi cunosc urmașul crescînd în urma mea\nc-un umăr mai puternic să-mpingă noaptea grea\nc-o jertfă mai curată să nalțe-al Tău altar\nc-o spadă mai vitează lărgind al Tău hotar\nc-o harfă mai slăvită cîntîndu-Ți mai frumos\nun mai viteaz și vrednic ostaș al lui Hristos...\n- Să văd mai strălucită crescînd solia mea\nsă pot muri în pace gîndindu-mă la ea.\n"
}