{
"t" : "O, nu mă rog",
"d" : "",
"s" : "O, nu mă rog să Te primesc\ndecît cum Te primește glia\ncînd fericiții muguri cresc\ndespăgubindu-Ți dărnicia.\n\nNici nu doresc deșertăciuni\nmai mult de-o haină și de-o pîine\ncăci îndulcite-n rugăciuni\nmă-ndestulează și-mi rămîne.\n\nNu-Ți cer minuni să pot să cred\ncred prin Lumină și Iubire\ncu simțăminte ce-mi purced\ndin ascultare și trăire.\n\nNici altă jertfă mai de preț\nn-aș mai dori să-Ți dau vreodată\ndecît a propriei vieți\ncu drag în slujba Ta-ngropată.\n\nAtunci cu lanțul firii rupt\nmai liber m-aș nălța spre Tine\nc-un veșnic cîntec ne-ntrerupt\nspre și mai sus, spre și mai bine.\n\nȘi-ntre ce-aș fi și-ntre ce sînt\nn-ar mai fi nici o despărțire\nca între cer și-ntre pămînt\ncînd sufletu-i nemărginire.\n"
}