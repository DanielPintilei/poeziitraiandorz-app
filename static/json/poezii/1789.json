{
"t" : "Nu-mi mai aduc aminte și nici",
"d" : "",
"s" : "Nu-mi mai aduc aminte și nici nu vreau de-acum\nsă-mi mai aduc de greul purtat atîta drum\ndoresc să mă apropii mai calm și mai ușor\nde tainica-mplinire a marelui meu dor...\nCi țes un nimb de aur din lacrimi și din cînt\nîntregii suferințe răbdate pe pămînt.\nCu mîini bătătorite de sapă și de ger\nvreau să înalț cîntarea răbdării pîn-la cer\ncu buze curățite în flăcări să sărut\nlumina urmei sfinte a celor ce-au trecut\ncu tălpi strălucitoare spre ceruri prin noroi\nca-n urma lor să mergem chiar șchiopătînd și noi\ncăci ei ne-au dat curajul unui slăvit avînt\nspre ceru-a cărui scară începe pe pămînt.\n\nFerestrele mi-s toate deschise spre Izvor\nmiresmele eterne străbat prin largul lor\nși tot ce-odată singur am plîns cîndva amar\nse face-acum cîntare cu uriaș hotar\nse fac mărgăritare al lacrimilor șir\nși stropii frunții mele cunună de Ofir\ncîntările din urmă cu ceață le-nfășor\nsă nu-mi abată ochii nimic din glasul lor.\n\nCîndva cînd voi re-ntoarce spre lutul părăsit\npurta-voi veșnicia pe chipul înnoit\nși-aici unde ocara și foame-am îndurat\nvoi reveni de-al Slavei popor înconjurat\niar Dumnezeu, în fața vrăjmașului zdrobit\nîmi va plăti ocara răbdată înmiit!\n"
}