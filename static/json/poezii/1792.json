{
"t" : "Îmi place cîteodată",
"d" : "",
"s" : "Îmi place cîteodată să stau în cimitir,\ns-aud prin șoapta frunzei și ierbii naintașii\ncum vin cu bucurie spre mine șir cu șir\ncum dragostea le-nvie privirile și pașii.\n\nȘi nu știu, din adîncul acestei scumpe glii\nsau din atît de-adîncul și tainicul trecut\nsau din atît de-adîncul zării iubirii mele vii\nse-ntoarce neamu-acesta cucernic și tăcut.\n\nȘtiu cine odihnește sub cruce-n orice loc\nși-așa de-adînc prieten mă simt cu fiecare\nsimt inima bătîndu-i sub pajiștea de foc\nși glasu-i cum mă cheamă mai dulce și mai tare.\n\nCe-apropiate astăzi sînt lumea mea și-a lor\ncum n-ar fi fost vreo moarte și nici o despărțire\ncum ar fi fost Prezentul, Trecut sau Viitor\nși-n ambele hotare, o unică trăire.\n\nUn dor de veșnicie mă-ncearcă-atunci arzînd\nși-așa de grea-mi devine povara firii mele\ncînd fiecare-ntoarce Acasă aprinzînd\nla geamul unei lacrimi lumina unei stele!\n"
}