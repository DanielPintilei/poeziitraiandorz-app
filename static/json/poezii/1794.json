{
"t" : "Nu mă-nspăimînt!",
"d" : "",
"s" : "Nu mă-nspăimînt de drumul pe care merg curînd\nel nu-mi va fi-ntuneric ci numai strălucire\niubirea o să intre la mine surîzînd\nca-n cea mai fericită și dulce întîlnire.\n\nTopi-mi-se-va Timpul într-un etern șuvoi\nprin care voi străbate din veac în veac mai iute\nprin stări mai fericite, mai nalte și mai moi\nurmînd Desăvîrșirii pe zări nestrăbătute.\n\n- O, vuiete-ale lumii, ispite și-ngroziri\ndemult nu mă-nspăimîntă a voastre-amenințări\nputeți zdrobi ființa trupeștii mele firi\ncăci sufletul mi-e liber, nebiruit și tare.\n\nDemult nu vă mai caut deșarte promisiuni\nce-ați otrăvit odată atîtea zări din mine\nci liniștit mi-e zborul pe-aripi de rugăciuni\ncînd mă-nveșmîntă valuri de-armonii divine.\n\nCîntarea rugăciunii spre ceruri cînd mi-o sui\nle văd și mai senine, mai largi și mai curate\nși nu mi se oprește decît în fața Cui\nmi-a dăruit aceste minuni nemăsurate.\n\n... Recunoștință, numai recunoștință\ns-aduc și-n rugăciune și-n lacrimi și-n cîntare\nEternă-nțelepciune ce-mi schimbi al morții chin\nîn cea mai fericită și sfîntă Liberare!\n"
}