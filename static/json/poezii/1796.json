{
"t" : "Cînd m-am născut...",
"d" : "",
"s" : "Cînd m-am născut cu trupul acesta printre voi\nera și nor și noapte și iarnă și război...\nCe stări nefericite, cum s-au răsfrînt durut\ncu toată-amărăciunea pe viața mea de lut!\n\nCînd m-am născut cu duhul din Duhul Cel Divin\nera și primăvară și pace și senin\ntot cerul cu pămîntul se-mbrățișau zîmbind\nprivindu-mi viața nouă din lacrimi zămislind.\n\nDin ea pe cîte drumuri apoi am străbătut\nîmprăștiat-am darnic al lacrimii avut\nnemaifiind pe lume decît un călător\ncu cît duc mai puține pot merge mai ușor!\n\nCînd Mîine înc-o dată mă voi renaște iar\nva străluci Cuprinsul de-un nou și veșnic har\nși-abia-n a treia viață voi strînge fericit\nce-n celelalte două am ars și-am dăruit!...\n"
}