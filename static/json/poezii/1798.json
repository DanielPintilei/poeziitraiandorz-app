{
"t" : "Vin zorile...",
"d" : "",
"s" : "Vin zorile... Mai albe și mai frumoase vin\ndeși-i tot întuneric și neagră noapte-adîncă\n- de Sus, din Naltul Stîncii privesc cu ochi senin\ncum valuri după valuri se mai prăvale încă.\n\nVin... Dar se sparg zadarnic de Muntele Înalt\niar eu mă uit la ele ce slabe-s și deșarte\nvăd cum spre-adîncuri unul urmează celuilalt\nși nu le mai rămîne nici urma după moarte.\n\nCe liniștiți stau Doamne pe Stînca Ta acei\nce nu se tem de moarte fiindcă-au murit odată\npot să se spargă valuri cu muget lîngă ei\ncredința lor senină rămîne neschimbată.\n\nO, vine Dimineața, și tot ce-a spumegat\nmai ucigaș și crîncen de-a pururi va dispare\nîn urma lor vom scoate o urmă de oftat,\nși-apoi o să-i înghită o veșnică uitate!\n"
}