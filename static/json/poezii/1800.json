{
"t" : "Curînd sosește vremea",
"d" : "",
"s" : "Curînd sosește vremea odihnei pentru trup\nde ceata voastră scumpă atunci o să mă rup\nși-n muncă mai departe spre seceriș apoi\nmereu va merge numai cîntarea mea cu voi.\n\nEa vă va fi în muncă îndemn și spor și-alin\nși umbră pentru somnul întremător și plin\nși-nflăcărare-n lupta frumoasă-a lui Hristos\nși leagăn să vă crească odorul credincios\nși untdelemn pe rane și candelă veghind\nși proaspătă fîntînă dogoarea răcorind\nși vă va fi-ndrumare la grelele răscruci\nși-nseninarea urmelor trecutelor năluci\nși-nsoțitoare-n drumul amarului surghiun\nși-n toată calea vieții prietenul cel bun.\nSe vor hrăni dintr-însa urmașii după voi\nci ea mereu va curge cu nesecat șuvoi\nva odrăsli dintr-însa mereu mai mulți lăstari\no vor cînta hotare mereu mai largi și noi\n- ci ea mereu va curge cu nesecat șuvoi.\n\nCînd după veacuri vîntul și ploile în mers\na numelui meu urmă de tot i-o va fi șters\natunci ea va rămîne întreagă-a Cui era\nnainte de-a se-atinge condeiul meu de ea!\n"
}