{
"t" : "Va fi cîndva!",
"d" : "",
"s" : "Va fi cîndva o vreme cînd dulcele de-amar\npe veci se vor desparte cu netrecut hotar\nlumina de-ntuneric și binele de rău\ndeplin le va desparte un larg și veșnic hău\natunci va fi și răul și binele deplin\ncîntarea doar cîntarea, iar chinul numai chin\nlumina doar lumină, iar noaptea numai ea\n- și orice om la locul ales pe cînd trăia.\n\nDa, undeva în Spațiu există-aievea loc\nîn care-i veșnic beznă și scrîșnete și foc\nde-acolo Fericita Prezență S-a retras\nși-un loc etern de chinuri și blestem a rămas.\n\nPorți veșnice acopăr prăpastia de fum\nîn care-i veșnic flăcări dar niciodată scrum\nîmprejmuit cu spațiu nemărginit și mut\nuitat va arde răul în Răul absolut.\n\nDa, undeva există aievea Locul Sfînt\nîn care Fericirea și harul veșnic sînt\nAcolo tot ce-i Bine și Vrednic și Frumos\ndin veci spre veci va curge mai dulce prin Hristos\nAcolo tot ce după Hristos a mers trăind\ngusta-va strălucirea etern întinerind...\n\n... Mai vrednice-s aceste cuvinte să le crezi\ncă-s mai adevărate ca tot ce-atingi și vezi\ncutremură-ți ființa și-alege cu-nțeles\n- cînd vei vedea aievea, va fi tîrziu de-ales!\n"
}