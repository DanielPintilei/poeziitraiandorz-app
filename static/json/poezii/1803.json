{
"t" : "Nu știu cît",
"d" : "",
"s" : "Nu știu cît voi mai trece pe unde-s azi văzut\ncăci anii mei lumina și-ntinsul și-au scăzut\nn-am să mai trec pe drumul bătătorit și drag\ndecît puțin, căci pașii s-apropie de prag.\n\nLa cele trecătoare nicicînd n-am prea ținut\nde-aceea nedreptatea nu prea mult m-a durut\nadevărata-mi viață n-a fost ce se părea\nde-aceea-n fața morții n-am prea ținut la ea.\n\nNu știu cît voi mai arde aicea unde sînt\ncăci scade untdelemnul din vasul de pămînt\nde-aceea vreau nu vorbe în jurul meu să țes\nci cîntec de lumină spre Locul unde ies.\n\nCei ce vor vrea să cînte să aibă-n el îndemn\ncei ce vor vrea să creadă, un sfînt și veșnic semn\ncei ce vor vrea să lupte, un steag înflăcărat\n- căci n-am rămas din flăcări decît ce-am fost curat.\n"
}