{
"t" : "Ce vuiete-au fost!",
"d" : "",
"s" : "Ce vuiete-au fost Doamne cîndva pe-acest liman\npe unde-acuma cîntă senină bucuria\nce mugete de valuri, ce-nspumegat dușman\ncu cîtă înrăire l-amenința mînia.\n\nȘi-acum cum totul-totul e liniștit și blînd\nprin apele nălțimii cum cîntă rîndunele\nce ne rugam odată cum s-a-mplinit pe rînd\nși rana amintirii cum raze vin s-o spele.\n\nO, seara pe Tăcere cum cad cerești cîntări\nmai moi ca untdelemnul alinului pe-o rană\ncum tremură de dulce lumina pe cărări\ncum picură pe inimi o tainică osană...\n\n- Dar numai Tu poți șterge cumplitele-amintiri\nIertare fericită, tăcută și deplină\ncînd răni nemaiînchise zvîcnesc în izbucniri\npe care nici un zîmbet din lume nu le-alină.\n"
}