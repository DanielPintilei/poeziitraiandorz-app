{
"t" : "O, cum să pot departe?...",
"d" : "",
"s" : "O, cum să pot departe de lupta Ta să stau\ncînd numai ea-mi dă vieții un rost înalt pe lume\nde fiecare dată cînd sabia-mi reiau\nvin valuri de lumină puternic să mă-ndrume.\n\nPrea rar mi-aduc aminte cu frică să fi stat\nîn fața vrăjmășiei cumplit dezlănțuite\nci-n liniștea răbdării crezînd am așteptat\nsă dobîndesc cununa învingerii dorite.\n\nN-am îmbrăcat vreodată a urii arme, nici\nn-am folosit săgeata minciunii și-a bîrfelii\noricît mi-au fost vrăjmașii de răi, nedrepți și mici\ni-am înfruntat cu arma dreptății și-a iubirii.\n\n... Azi lupta-i tot aceeași, dar parcă mai în toi\nîn rînduri primenite mai noi vin luptătorii\nvrăjmașii dau atacuri mai crîncene și noi\ndar Marea Biruință măreț și-anunță zorii.\n\nÎn locul meu vin alții mai tineri și mai tari\nce-n braț și mai puternic știu sabia s-o poarte\neu merg cum pot în urmă cu primii voluntari\ndar tot nu-mi leapăd spada și scutul pîn-la moarte.\n\nTot ce e lut în mine odată va pieri\ndar va rămîne veșnic armura mea-ncercată\nși Spada și Solia - care-au putut greși\ndar n-am trădat pe Domnul și Frații - niciodată!\n"
}