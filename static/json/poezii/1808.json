{
"t" : "Dă-mi Doamne bucuria curatului",
"d" : "",
"s" : "Dă-mi Doamne bucuria curatului izvor\nce cîntă-n orice vreme, pe soare și pe nor.\n\nSă-mi fie limpezime adîncul ne-ncetat\nde nesecate unde mereu împrospătat.\n\nCu darnică iubire de limpezi rugăciuni\nde cîntec și răcoare s-astîmpăr răi și buni.\n\nChiar dacă numai singur mereu am să rămîn\ncîntarea mulțumirii în orice timp s-o-ngîn.\n\nȘi pasărea fricoasă și cerbul călător\nși orice vietate să simtă că-s al lor.\n\nVăzîndu-mă departe să bucur pe-nsetați\nîn unda mea să-și afle răcoarea-nviorați.\n\nDrumarii să-mi cunoască demult cărarea mea\ngrăbind cu bucurie să vină și să bea.\n\nȘi toți prinzînd putere și-odihnă-n drumul greu\nîntreagă mulțumirea s-o dea lui Dumnezeu!\n"
}