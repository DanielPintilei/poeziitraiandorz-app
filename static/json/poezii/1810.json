{
"t" : "Adeseori în lupte",
"d" : "",
"s" : "Adeseori în lupte mă uit spre cei de-un crez\nși cum mă tem de mine, de toți mă-ngrijorez.\n\nVrăjmașul e puternic, viclean și-nșelător\nși mulți viteji se lasă ispitei prea ușor.\n\nDe cîte ori văd astfel un suflet biruit\nmă uit la prăbușire cu sufletul zdrobit\nși-mi pare rău, îmi pare cum aș vedea un pui\nîncolăcit de-un șarpe, pierind în gura lui.\n\nDe cîte ori văd însă un suflet luptător\ncă biruie vrăjmașul și moare-nvingător\nîmi pare-așa de bine cum aș vedea scăpînd\nde uli o porumbiță, un miel de-un lup flămînd...\n\n- O suflete, veghează, veghează necurmat\ncă drumu-i plin de curse, iar leul e turbat!\n"
}