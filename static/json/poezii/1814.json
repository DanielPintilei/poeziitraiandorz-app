{
"t" : "Ce mă înveți tu?",
"d" : "",
"s" : "Ce mă înveți tu soare cînd încălzești la fel\npe cei ce cred în Domnul, sau nici nu cred în El?\n\nCe mă înveți tu ploaie vărsîndu-ți stropii tăi\ncu binecuvîntare la fel spre buni și răi?\nCe mă înveți tu floare înmiresmînd tăcut\nla fel și-n locul veșted ca-n locul cel plăcut?\nCe mă-nveți tu pîine cînd dai același saț\nși celor fără vină și celor vinovați?\nCe mă înveți tu umbră cînd dai răcoarea ta\nși cui se-nvrednicește și cui n-ar merita?\nCe mă înveți fîntînă cînd dai al apei har\nși nu-ntrebi că-nsetatul e frate sau tîlhar?\nCe mă-nvățați voi toate, ce vreți să-mi spuneți voi?\n\n- De vrei să intri-n viață - să faci și tu ca noi!\n"
}