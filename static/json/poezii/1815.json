{
"t" : "Vor trece iarăși norii",
"d" : "",
"s" : "Vor trece iarăși norii ce-acum se grămădesc\nîntunecînd văzduhul c-o ne-ncetată teamă\npe drumurile noastre ce-acum se chinuiesc\nv-a-ntoarce iar Lumina cu dragoste de mamă.\n\nChiar dacă noaptea încă cu-a ei năluci mai vrea\nsă sperie cîntarea și îngerii s-alunge\nva birui Lumina această beznă grea\niar ziua asta sfîntă chiar noi o vom ajunge.\n\nO pace nesfîrșită se va întinde-apoi\nși nemaisperiate cînta-vor rîndunele\nce-s ziduri și distanțe pieri-vor dintre noi\nsă nu ne mai aducem aminte-n veci de ele.\n\n... O, voi ce plîngeți astăzi și așteptați mereu\nde-ați ști cît e de-aproape această zi-nsorită!\nStrăjerule, vestește-i că-n ceasul cel mai greu\nli se va face noaptea lumină-ntr-o clipită!\n"
}