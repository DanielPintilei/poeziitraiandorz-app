{
"t" : "Cu alți cocori...",
"d" : "",
"s" : "Cu alți cocori vin anii din Sudul însorit\ndar de pe inimi iarna de-atîta timp nu pleacă\nv-aud mereu suspinul mai greu și mai sporit\ncă lacrimile noastre de-atîta timp nu seacă.\n\n- O, nu știți voi din vremuri că slava celui rău\ne scurtă și că scurtă i-a fost a lui tărie\nchiar dacă pîn-la ceruri nălța el capul său\nun ceas pe neașteptate l-a dus pe veșnicie.\n\nCă-n locul celui trufaș venit-au cei smeriți\nluîndu-i avuția cu silă adunată\nLumina înălțîndu-și ostașii-ntineriți\nle-a dăruit răbdării o veșnică răsplată.\n\nAceasta-i pururi soarta ce-o-ntoarce Dumnezeu\nmereu, dar ce puțini sînt acei ce vreau să-nvețe\ncel bun prea des își pierde răbdarea-n ceasul greu\ncel rău e prea sălbatic cînd clipa-i dă binețe.\n\nO, ridicați privirea, căci anii-s schimbători\nnu Răul pe vecie ci Binele rămîne\ni-aproape Primăvara cu ultimii cocori\nși Ziua după care în veci nu va mai fi Mîine!...\n"
}