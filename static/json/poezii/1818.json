{
"t" : "O, ceas al Rugăciunii",
"d" : "",
"s" : "O, ceas al Rugăciunii cînd clipele dispar\ncînd Ceru-i mai aproape ca tot ce-i lîngă mine\ncînd între frați și îngeri nu-i nici un pas hotar\n- cu cîtă bucurie mă las cuprins de tine!\n\nCum se topesc în ceața luminii tale toți\nvrăjmașii vieții mele cu fețe-nfrumsețate\ncum toți necunoscuții și semenii-mi par soți\niar urmele-ntristării în har schimbate toate...\n\nO, ceas al Rugăciunii ce cîntec e-n văzduh\nce scări pe care îngeri se suie și coboară\nce leagăn de lumină în care Sfîntul Duh\nființa mea cea nouă în slavă mi-o-nfășoară...\n\nTu treci prin Timp topindu-l și-aripa Ta de har\nmă nalță-n armonia ce arde și vibrează\niar cînd din nou mă-ntoarce o fără de hotar\niubire de prin toate mai cald mă-mbrățișează.\n\nO, ceas al Rugăciunii ce nalți sînt anii grei\ncum umpli viitorul cu slavă și cîntare\ndemult nu mai sînt singur, ce mulți sînt frații mei\nfă-ntoarcerile mele mai sfinte și mai rare!\n"
}