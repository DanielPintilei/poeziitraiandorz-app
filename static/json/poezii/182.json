{
"t" : "De-atîtea ori te-a cercetat",
"d" : "",
"s" : "De-atîtea ori te-a cercetat pe tine\nCuvîntul blînd și trist și mustrător,\ntu n-ai simțit nici teamă nici rușine\nah, cît mai poți să stai nepăsător?\n\nCînd Domnul stă la ușa ta și bate\nde-atîta timp tăcut și răbdător,\ntu nu-L primești... în pofte și-n păcate\nah, cît mai poți să stai nepăsător?\n\nPe tine te-a răbdat de-atîta vreme\ndeși-ai păcătuit îngrozitor,\ndar cît s-aștepte, cît să te mai cheme\nah, pînă cînd mai stai nepăsător?\n\nCînd stă deschisă-a harului intrare\nși brațul Tatălui Îndurător,\no, pînă cînd respingi a Lui chemare\nși cît mai poți să stai nepăsător?\n\nCînd însă Scaunul harului stropit e\ncu rugi și plîns, de suflete ce vor\nsă scapi de iadul muncilor cumplite, - \ntu pînă cînd rămîi nepăsător?\n\nCurînd din nou Stăpînul o să vie\ns-aducă dreapta plată tuturor,\nah, ce vei face-n clipa de urgie\ncînd tu și-acum rămîi nepăsător?\n\nCe inimă-mpietrită ai în tine\nde poți să fii așa nesimțitor?\nVai vine mîine,\nmîine moartea vine,\nah, cît mai poți să stai nepăsător?\n"
}