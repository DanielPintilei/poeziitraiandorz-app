{
"t" : "Numai o lună",
"d" : "",
"s" : "Numai o lună de nu cînt\nîmi pare că s-a stins un soare\nși că de veacuri pe pămînt\nn-am mai ajuns la sărbătoare.\n\nNumai o dată de nu sînt\ncu frații mei un gînd în toate\nalerg, mă lupt și mă frămînt\nsă pot s-ajung la unitate.\n\nNumai o zi de nu citesc\nCuvîntul Sfînt al Cărții Tale\nse uscă gîndul meu și-mi cresc\nnoi temeri și-ndoieli pe cale.\n\nNumai un ceas de nu mă rog\nîmi arde inima-nsetată\nși-mi pare sufletul zălog\nla o-ntristare necurmată.\n\nNumai o clipă de nu-Ți pot\nsimți Prezența lîngă mine\nnici cerul nici pămîntul tot\nnu pot ființa să-mi aline.\n\nCăci Drag Isus, iubirea mea\ncu cît mai din belșug Te are\ncu-atît Te cere și Te vrea\nmai din adînc, mai cu-nsetare.\n\nDin orice lună, zi sau ceas\nacele clipe mai senine\nmi-au fost Isus și mi-au rămas\ndoar cîte le trăiesc cu Tine!\n"
}