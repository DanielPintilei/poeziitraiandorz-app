{
"t" : "Rămîi la datorie",
"d" : "",
"s" : "Rămîi la datorie\nne-nvins și treaz rămîi\npe veci acolo unde\nHristos te-a pus întîi.\n\nChemările ispitei\nsă nu te facă laș\nnu-i armă ca-nfrînarea\ncînd totul ți-e vrăjmaș.\n\nAducerile-aminte\nsă nu te moaie-urcînd\npăcatele din urmă\npe veci să le-arzi din gînd.\n\nNu-ți da odihnei ochii\nnici mîinile nu-ți da\ncît este încă-atîta\nde lucru-n preajma ta.\n\nNu-ți părăsi ogorul\noricît e de uscat\ncu lacrimi și sudoare\nfă-l rodnic și curat.\n\nSădește pomi și sapă\nfîntîni pe orice căi\nși-n urma ta lăsa-vor\nlumină pașii tăi.\n\nVor trece și vor trece\npe urmă ani și ani\nși rînd pe rînd vedea-vei\nînvinși pe-ai tăi dușmani.\n\nȘi rînd pe rînd vedea-vei\ncrescînd în urmă-ți roi\nlăstari mai mulți în roade\nostași mai mulți eroi!\n"
}