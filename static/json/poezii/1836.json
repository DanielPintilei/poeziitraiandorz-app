{
"t" : "Prietene și frate",
"d" : "",
"s" : "Prietene și frate, străin și călător\npopasul nu-i aproape și drumul nu-i ușor\nia-ți îndeajuns merinde să ai și să mai poți\nsă dăruiești pe cale sărmanilor tăi soți.\n\nIa-ți îndeajuns merindea voioaselor cîntări\nea-ți va lipsi în ceasul amarei încercări\nia-ți îndeajuns merindea fierbinții rugăciuni\nea-ți va lipsi în anii de ger și uscăciuni.\n\nIa-ți îndeajuns merindea Cuvîntului Cel Viu\ncăci cine știe încă ce mult va fi pustiu,\nia-ți îndeajuns merindea iubirii lui Hristos\nea-i singura putere pe drum-anevoios,\nia-ți îndeajuns merindea atîtor amintiri\ndin anii-mbelșugării cu unice trăiri\ndin vremea bucuriei din larg umblat hotar\ncu mesele-ncărcate de dragoste și har,\nia-ți îndeajuns merindea de Pîine și de Vin\npustia încă-i lungă, iar tu ești un străin...\n\nPrietene și frate, ia-ți îndeajuns, să ai\nși să mai poți pe cale sărmanilor să dai\ncăci casa ți-e departe și drumul nu-i ușor\nhotarele-s vrăjmașe, iar tu ești călător!\n"
}