{
"t" : "O, Doamne, fericit e-acela",
"d" : "",
"s" : "O, Doamne, fericit e-acela\ncare-a putut trăi-nțelept:\n- slujind Iubirea și-Adevărul\nsă fie-amîndurora drept.\n\nSă nu greșească nici Iubirii\ncînd apără-Adevărul sfînt\nnici Adevărul să nu-l calce\npentru-al Iubirii lărgământ.\n\nC-atît de rar putem și minții\nși inimii fi-ascultători\nci toți, ori uneia îi sîntem\nori alteia părtinitori...\n\nCînd Adevărul poruncește\nsă spui ce Dragostea n-ar vrea\ncine-ar putea găsi măsura\nspre-a nu greși nici uneia?\n\nCînd Dragostea ar vrea s-acoperi\nce Adevărul vrea să spui\n- a cui s-asculți, și-a cui să-nlături\na ei poruncă, sau a lui?\n\nCăci Doamne numai Tu știi Singur\nde cîte ori m-am chinuit\nîntre-Adevăr și-ntre Iubire\ncînd mîngîiat, cînd osîndit...\n\nCînd mîngîiat c-ascult Iubirea\ncînd osîndit c-o prea ascult\ncînd întristat c-am părăsit-o\nținînd la Adevăr prea mult...\n- Lumină veșnic Negreșită\ndesăvîrșește-mă-n Hristos\nsă le-mpreun nedespărțite\nci-ntrepătrunse armonios.\n\nCă-n El Iubirea-i Adevărul\niar Adevărul este Ea\ncum cei doi ochi mi-s o vedere\nașa să le-am în viața mea.\n\nAșa să le-am, să văd deodată\nși drept și limpede și nalt...\nsă nu-nchid unul niciodată\ncînd îl deschid pe celălalt.\n"
}
