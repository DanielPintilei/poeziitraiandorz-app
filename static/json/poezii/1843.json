{
"t" : "N-am vrut alt har",
"d" : "",
"s" : "N-am vrut alt har pe lume decît să cresc statui\ncu fețe de lumină și inimi de văpaie\nHristos să le-mpreune pe frunți pecetea Lui\nnici lupte, nici ispite, nici chinuri să nu-i moaie.\n\nN-am vrut alt har pe lume decît să dăltuiesc\nvii pietre pentru fața Bisericii Slăvite\noriunde-ar fi-așezate să poarte chip ceresc\nîncununat cu roade curate și smerite.\n\nAm vrut cu orice slovă, cu fiece cuvînt\ncu fiece cîntare ceva să fac mai bine\nceva să fac mai rodnic, ceva mai drept și sfînt\nsă aibă-o bucurie mereu vreun om de mine.\n\nAm vrut s-ajut Credinței să urce încă-un steag\nnădejdii încă-o treaptă iubirii încă-o zare\nam vrut s-aduc sub Cruce o lacrimă de drag\nun dor de mulțumire și-un rod de ascultare.\n\nAm vrut s-aprind prin lumea prin care am trecut\npentru Hristos și semeni o dragoste fierbinte\nc-un sfînt curaj eroic să-mi apăr ce-am avut\nprimit cu preț de sînge din Cer și din morminte.\n\nAm vrut s-ajut pe frații de-un crez, de-un duh și-un Țel\nmai limpede să vadă, mai curajos să lupte\nmai hotărîți să-nfrunte vrăjmașul de-orice fel\nmai veghetori să-i fie unirii ne-ntrerupte.\n\nAșa am vrut să-mi fie orice cuvînt săpat\nîn suflete ca-n piatră pe timp și veșnicie\nHristos să-l recunoască frumos și-adevărat\n- atunci mi-ar fi lucrarea cum mi-am dorit să fie!\n"
}