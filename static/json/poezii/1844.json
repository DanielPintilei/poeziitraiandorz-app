{
"t" : "Nimic nu-i mai frumos",
"d" : "",
"s" : "Nimic nu-i mai frumos pe lume\nnimic nici mai statornic nu-i\nca bucuria muncii sfinte\nca rodul strîns la vremea lui.\n\nCînd Dumnezeu ca un Prieten\nveghează peste cortul tău\ncine-ar putea să te-amenințe\nși ce-ar putea să-ți facă rău?\n\nCînd cel nenorocit se roagă\nspre binecuvîntarea ta\ncine-ar putea s-o-ndepărteze\nca Dumnezeu să nu ți-o dea?\n\nCînd orbului îi ești vedere\nși șchiopului îi ești picior\ncînd ești orfanului părinte\nși slabului ocrotitor,\n\nCînd ți-e cuvîntul tău ca roua\ncînd ești ca ploaia așteptat\n- nimic nu-i mai frumos ca urma\nce-o lasă pasul tău curat.\n\nAtunci lumina ta va crește\nca soarele pe-al zilei miez\natunci pe-ai tăi crescînd și-n număr\nși-n vrednicie-ai să îi vezi.\n\nAtunci urcușul vieții tale\nva fi ca drumul cel ușor\nîncununat cu bucurie\nspre-un drept și sigur viitor.\n\nAtunci prin tine-mbogățite\nmulțimi în veac te vor cinsti\n- și cine-ar ști în Veșnicie\npe cît întins vei străluci!\n"
}