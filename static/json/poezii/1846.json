{
"t" : "O, dragi cîntări a mele!",
"d" : "",
"s" : "O, dragi cîntări a mele cît am ținut la voi\ncît v-am jertfit din viața și gîndurile mele\ncît v-am căutat podoabe mereu mai dragi și noi\nși cît am stat din viață să vă gătesc cu ele!\n\nCa mama-mpodobindu-și copiii ei iubiți\nsă nu mai fie alții frumoși ca ei pe lume\nașa am vrut să creșteți, așa am vrut să fiți\nîn orice loc pe unde Hristos o să vă-ndrume.\n\nAșa am vrut, de-aceea și-acum vă-ndemn: Plecați\ncutreierați pămîntul din zare pînă-n zare\ncăutați pe orișicine v-așteaptă și - lăsați\noriunde stați o clipă, -  o binecuvîntare.\n\nCăutați copiii-n leagăn și-i adormiți cu drag\ncăutați-le pe mame și le-nsoțiți vegherea\ncăutați pe cei ce luptă și-i strîngeți lîngă-un steag\npe cei ce pierd nădejdea noindu-le puterea.\n\nLa cei bolnavi fiți dulce nădejde căpătîi\nîndemn spre rugăciune, credință și răbdare\nla cei căzuți dorință spre dragostea dintîi\naducere aminte, căință și-ndreptare.\n\nStrăinului fiți prieten, pribeagului fiți soț\nînfrîntului speranță, eroului cunună,\niar fraților mei pururi avînt și-ndemn ca toți\nsă creadă și să lupte statornici și-mpreună.\n\n... Cînd am să merg Acasă de pe unde-s azi pribeag\nprecum odată Iacov - voi mergeți-mi nainte\nca să-ntîlniți privirea Stăpînului meu Drag\nși să-I vorbiți de mine c-o dragoste fierbinte.\n\nEl va primi cu zîmbet de Binevoitor\nsmerita mijlocire a voastră pentru mine\nși-mi va ieși nainte senin și iubitor\nsă-mi dăruie sărutul iertării Lui depline!\n"
}