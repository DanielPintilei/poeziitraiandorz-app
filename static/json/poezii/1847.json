{
"t" : "Cu cît mai lungă",
"d" : "",
"s" : "Cu cît mai lungă noapte-ar fi\ncu cît mi-s genele mai grele\ncu cît bat vînturi, - nu-mi slăbi\nlumina privegherii mele!\n\nCu cît mai mulți s-ar lepăda\ncu cît mi-s zilele mai rele\ncu cît cresc umbre nu-mi ceda\nlumina curăției mele!\n\nCu cît mai multe piedici vin\nși-s mai vrăjmașe toate cele\ncrești mai înalt și mai senin\nlumina mărturiei mele.\n\nCu cît obrajii-nsîngerați\nmai multe lacrimi au să-mi spele\n- mai răbdătoare să te-arați\nlumina umilinței mele.\n\nCu cît trec zilele mai des\nluîndu-mi tot ce-au strîns în ele\nînalță-ți rod tot mai ales\nlumina dărniciei mele.\n\nCu cît ne-apropiem de prag\ncu cît ni-e drumul mai spre stele\ncu-atît te-nchină mai cu drag\nlumina ascultării mele!\n"
}