{
"t" : "Cînd nu știi!...",
"d" : "",
"s" : "Cînd nu știi umbrele-apei ce-ascund în sînul lor\nnici cum se leagă apa șuvoaielor în nor\nde nu se rupe norul sub greul lor potop\nci se desface ploaia ca roua, strop cu strop,\ncînd nu știi cum pămîntul stă pe nimic, desprins,\nnici cum stă pe goluri al Miazănopții-ntins,\nnici cum e țărmul dintre lumină și abis\ncum vine înștiințarea din presimțiri sau vis\nsau suflul Cui tot cerul l-nseninează larg\nsau valurile mării cum slabul țărm nu-l sparg\nsau cine greutatea luminii-a hotărît\nsau cine poruncește înghețului: atît\nsau după ce legi aștrii sînt așezați pe cer\nsau cine-ndrumă noaptea cocorul cel stingher...\nCînd nu știi cine-așează hotarul iernii blînd\nsau cine dă legi ploii ori soarelui arzînd\nsau cine-așează margini la trăsnet sau furtuni\nsau cît rău pot să facă cei răi celor buni\nsau cînd să iasă luna și peste cîte zări\nsau cine stăpînește a grindinei cămări\nsau stelele-nserării în imnuri cînd roiesc\ndin Mîna cui mișcarea și razele-și primesc?...\n\nCînd nu știi cine-așează al nașterilor fel\nechilibrînd pămîntul și viața de pe el\ncînd nu știi începutul Vieții, nici ce-i ea\ncînd nu-nțelegi nici taina ascunsă-n umbra ta\ncînd ne-nțeles ți-e totul în jurul tău mereu,\n\n- De ce spui, stîrpitură, că nu e Dumnezeu?!...\n"
}