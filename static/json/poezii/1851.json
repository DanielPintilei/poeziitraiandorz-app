{
"t" : "O, iată Doamne",
"d" : "",
"s" : "O, iată Doamne noaptea întreagă m-am trudit\ndar luntrea mea e goală, nimic n-am pescuit.\n\nCu ce-am să Te întîmpin cînd ai să vii în zori\npe țărmul mării mele și-n luntre-ai să-mi cobori?\n\nCu fruntea asudată și trupul tremurînd\nîncerc și-ncerc zadarnic de fiecare rînd.\n\nE marea agitată și vîntul mi-e contrar\nnădejdea-mi luminează din ce în ce mai rar.\n\n... O, iată Doamne zorii - e vremea să Te-arați\nmi-e inima mîhnită și ochii-nlăcrimați.\n\nTu vii... Și luntrea-i goală și nu știu ce să spun\ncă iată înainte eu n-am nimic să-Ți pun.\n\nDar cînd îmi vezi sudoarea și trupul istovit\nde nici un dar din lume n-ai fi mai mulțumit.\n\nCăci cînd cu toată truda nu pot ce-am vrut, Isus\ndorința de-a aduce e ca și cum aș fi adus!\n"
}