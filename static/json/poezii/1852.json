{
"t" : "Chemați cîntările",
"d" : "",
"s" : "Chemați cîntările mereu\nși-n locul bun și-n locul rău\nîntre vorbiri și-ntre tăceri\nîntre mîhniri și mîngîieri\nîntre-ntîlniri și depărtări\nchemați plăcutele cîntări.\n\nCîntările vă vor scăpa\nde vorba sau tăcerea grea\nvă vor fi foc cînd prea-nghețați\nși-nviorare cînd oftați\nși punte să vă regăsiți\ncînd nu puteți să vă priviți.\n\nCîntați, - îndemnu-acesta bun\nnu numai celor dragi li-l spun\nla ceilalți și mai mult l-aș vrea\ncu cît li-e inima mai grea\ncîntarea-i cel mai drag popas\nsă se-ntîlnească glas cu glas.\n\nCîntați, căci de cîntări aveți\nnevoie toți, oricum sînteți\nși tineri și bătrîni oricîți\nvă-mbrățișați sau vă urîți\ncîntarea-i fericit mijloc\nca să se-aprindă foc din foc.\n"
}