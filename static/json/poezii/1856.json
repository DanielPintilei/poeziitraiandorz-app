{
"t" : "O, suflet ce te-afunzi",
"d" : "",
"s" : "O, suflet ce te-afunzi tînjind\nîn apele-ntristării grele\ncît aș dori să te cuprind\ncu mreaja-ndemnurilor mele.\n\nȘi cît aș vrea să te atrag\ncu știrea ta sau fără știre\nlegat cu glasul cel mai drag\nspre-un dulce rug de strălucire.\n\nȘi-ajuns acolo, descălțat\nde-a firii vechi încălțăminte\nsă-ncepi să mergi străluminat\nde-un foc nebănuit nainte.\n\nCăci tu nici nu gîndești acum\ncînd paști trăirile mărunte\ncîte minuni te-așteaptă-n drum\nși cîte străluciri pe munte!\n"
}