{
"t" : "Viața nu-i sfîrșită!",
"d" : "",
"s" : "Viața nu-i sfîrșită, - poți încă-ntîmpina\nzdrobiri și răni la care nici n-ai gîndit cîndva\nnu te mîndri om șubred, oricît ai fi de sus\nc-atît ți-e răsăritul de-aproape de apus.\n\nNici calea nu-i sfîrșită, primejdii încă pot\ndestule să te-aștepte, de ce le uiți de tot?\nFii treaz în orice clipă, ferește-ți pașii tăi\nde calea și sfîrșitul și plata celor răi.\n\nNici ziua nu-i sfîrșită! - poți încă să privești\ncu grijă, orice umbră pe care-o întîlnești\nviața ta-i mai slabă ca firul subțirel\nfă binele, căci singur, ești numai lîngă el.\n\nNici lupta nu-i sfîrșită, - minciună nu zîmbi\nHristos mai are vreme destulă-a te zdrobi\noricît te nalți de mîndră ca fumu-s anii tăi\nHristos zdrobi-ți-va capul sub talpa alor Săi...\n\nNici vremea nu-i sfîrșită mai este încă har\ncît ochii pot să-ți plîngă un singur strop amar, - \nascultă și întoarce sărmane om pierdut\ncît viața nu-i trecută, prilejul nu-i pierdut!\n"
}