{
"t" : "Cînd un sărac",
"d" : "",
"s" : "Cînd un sărac în haine sparte\nîn ușa ta va aștepta\ndă frate piatra la o parte\npuținul tău cu el ți-mparte\nși-i dă cît poți, dar nu-l lăsa.\n\nChiar cînd pe-al tău dușman de moarte\nîl vei vedea în drum căzut\ndă frate piatra la o parte\nși pe dușmanul tău de moarte\najută-l cînd îl vezi căzut.\n\nSărmanul cînd bătut de soartă\nîn ușa ta se va opri\ndă frate piatra la o parte\nși-aceluia bătut de soarte\ntu dă-i ce poți, dar nu-l goni.\n\nPribeagul care de departe\nse va opri la casa ta\ndă frate piatra la o parte\nși la străinul de departe\ndă-i pîinea și cămașa ta.\n\nCînd cel ce ura vă desparte\nte va lovi răzbunător\ndă frate piatra la o parte\nla cel ce ura vă desparte\nîntinde-i mîna iubitor...\n"
}