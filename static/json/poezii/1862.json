{
"t" : "Să ne grăbim prieteni",
"d" : "",
"s" : "Să ne grăbim prieteni, e vremea înspre-apus\ncu candelele-aprinse fecioarele s-au dus.\n\nÎși pregătesc talanții cei care-au ostenit\nspre clipa socotirii Stăpînului sosit.\n\nÎncinși stau gata robii și-așteaptă doar un semn\nsă iasă să-I deschidă la cel dintîi îndemn.\n\nGrăbesc vierii lucrul culesului rămas\nafară robii taie vițelul cel mai gras.\n\nȘi-ascut secerătorii uneltele de zor\nispravnicii cei harnici și-ncheie munca lor.\n\nStau mesele-ncărcate, trimișii sînt plecați\ngrăbind să strîngă-Acasă pe ultimii chemați.\n\nCununi strălucitoare, veșmintele de in\nși scaune-albe-așteaptă pe cei ce vin și vin.\n\nStrăjerii toți stau gata cu trîmbițele sus\n... Să ne grăbim prieteni, fecioarele s-au dus!...\n"
}