{
"t" : "N-am mers",
"d" : "",
"s" : "N-am mers la lupta Ta trufaș\ncu-armură grea și lăudată\nnici n-am avut spre cei vrăjmași\ndispreț și ură niciodată.\n\nCi-am mers ca David c-un toiag\nși-o biată praștie străbună\ndar cu curaj, cu-avînt, cu drag\nși-o fericită voie bună.\n\nCu-obrajii biciuiți de vînt\nde palme și mustrări răbdate\nne-am apărat un legămînt\nmai sfînt și mai frumos ca toate.\n\nCînd doar copii am îndrăznit\nsă stăm cu Goliați la trîntă\npe Tine doar ne-am bizuit\nși pe tăria Ta ne-nfrîntă.\n\nDe-aceea tot ce-am cîștigat\nmai sfînt și mai cu vrednicie\nmai îndrăzneț și mai curat\nse datorește numai Ție.\n\nȘi numai Ție se cuvin\nIsuse-azi laude slăvite\ncînd cei ce merg și cei ce vin\nstrîng roduri nemaiîntîlnite.\n"
}