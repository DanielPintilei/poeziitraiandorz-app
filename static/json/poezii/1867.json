{
"t" : "Tu poți doar",
"d" : "",
"s" : "Tu poți doar c-un cuvînt Isuse\ns-alini a mea furtună grea\ndar dacă n-o alini ajută-mi\nsă nu fiu smuls și dus de ea.\n\nTu poți c-un singur semn deschide\nmormîntu-n care sînt căzut\ndar dacă nu-l deschizi ajută-mi\nsă-l rabd nădăjduind tăcut.\n\nTu poți c-o singură privire\nsă-mi luminezi cărarea mea\ndar dacă n-o lumini ajută-mi\nsă merg chiar și gemînd pe ea.\n\nTu poți aduce dintr-o dată\ntot ce-așteptăm cu dor nespus\ndar dacă nu ne-aduci, ajută-mi\nsă cred în Tine mai presus.\n\nTu poți schimba într-o clipită\nîn veselie jalea grea\ndar dacă nu ne-o schimbi, ajută-mi\nsă cred că e mai bine-așa!\n"
}