{
"t" : "Lucrul care trebuiește",
"d" : "",
"s" : "Marta:\nÎnvățătorule, iată a lucrului greu\napasă în totul pe umărul meu!\n- Pe sora Maria zadarnic aștept\nea stă doar și-ascultă\nși nu este drept!\nVezi, eu pentru Tine fac cu bucurie\ntot ce-a Ta cinstire azi îmi cere mie.\nDar și ei ești Oaspe, spune-i ca și ea\nsă-mi ajute-n lucru, - ea de ce să stea?\nDacă-i drept ce spune ea că mă iubește\nvreau să-i văd iubirea cît îi prețuiește.\nȘi a ei e casa, nu-i numai a mea\nspune-i să-mi ajute, - ea de ce să stea?\n\nMaria:\nO Isuse Doamne, vreau atît de mult\nsă rămîn cu Tine - lasă-mă s-ascult!\ninima-mi întreagă asta-a-așteptat\nlasă-mă să-mi satur sufletu-nsetat!\nCelelalte zile, sora Marta știe,\ntot ce-mi cere dînsa fac cu bucurie.\nDar în clipa asta\nsă-Ți stau la picioare\neste-a mea dorință unică și mare.\nVoi lucra în urmă iarăși fericită\ntot ce o să-mi ceară sora mea iubită\ndar nu mă trimite, lasă-mă puțin\nsă ascult să-mi satur sufletul deplin!\n\nDomnul:\nMarta, scumpă Marta, cît de iubitoare\nși neostenită-i inima ta mare!\nFapta ta-i frumoasă, prețul i-l socot\ndar o Marta, Marta\nnu e asta tot!\nE frumoasă rîvna și dorința mare\nde-a fi pentru Mine pururea-n lucrare\ndar ades din asta dragostea lipsește\n- și-asta-i Marta lucrul care trebuiește!\nDragostea smerită, blîndă și tăcută\nchiar cînd nu lucrează Mie Mi-e plăcută!\n- inima Mariei asta dovedește\nși-asta-i Marta, lucrul care trebuiește!\nPrelucrare.\n"
}