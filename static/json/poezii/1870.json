{
"t" : "Ființa mea întreagă",
"d" : "",
"s" : "Ființa mea întreagă Te-așteaptă ca pe-un vînt\ns-o umpli dintr-o dată cu freamăt și cu cînt.\n\nSimțirea mea așteaptă fiorul Tău ceresc\ncăci fără el Isuse sînt gol și lîncezesc.\n\nCuvîntul meu așteaptă pecetea Ta de har\ncăci fără ea întreagă mi-e truda în zadar.\n\nCîntarea mea așteaptă a Tale adieri\ncăci altfel n-am nici aripi, nici flăcări, nici puteri.\n\nPrivirea mea așteaptă s-o-nseninezi curat\ncăci fără Tine totul mi-e trist și-ntunecat.\n\n- Dar cum s-aprinde duhul cînd vine-al Tău fior\nce tremur mi-e-n cuvinte cînd Tu-mi ești harul lor.\n\nCe dulce mi-e cîntarea cînd Tu ești al ei miez\nși limpede lumina cînd Tu mi-o-nseninezi.\n\nȘi-n ce trăiri slăvite înalți ființa mea\ncînd Tu Te-nduri o clipă să mi Te-atingi de ea.\n"
}