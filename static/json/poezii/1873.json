{
"t" : "Cînd mă silesc",
"d" : "",
"s" : "Cînd mă silesc să merg în sus\neu am mereu pe cale\navînt și-ndemn Iubit Isus\nurcușul urmei Tale.\n\nCînd mă silesc să mă cobor\nspre-adîncuri mai smerite\neu am îndemn stăruitor\ntot urmele-Ți sfințite.\n\nCînd caut al rugăciunii loc\nși-a Tatălui privire\nîndemnul Tău îmi toarnă foc\nși urma Ta sfințire.\n\nCînd suferinți mă ard afund\nși-mi ustură durerea\nde-a Ta răbdare mă pătrund\nși-mi reînnoiesc puterea.\n\nCînd cad în lupta Ta înfrînt\ncînd gem zdrobit pe cale\ncînd ostenit și singur sînt\nprivesc urmele Tale.\n\nPrivirea lor mi-aprinde iar\ncuraj și-avînt în mine\nspre orice chin, spre orice har\nsă merg smerit ca Tine!\n"
}