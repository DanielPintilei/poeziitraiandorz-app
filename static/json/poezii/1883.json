{
"t" : "Cînd psalmul cel din urmă",
"d" : "",
"s" : "Cînd psalmul cel din urmă senin mi-l voi sfîrși,\ncînd ultima vestire datornic voi plăti,\ncînd ultimele lacrimi în ochi îmi vor luci,\ncînd ultima iertare voi da și voi primi,\ncînd cea din urmă rugă spre Tine-mi voi trăi,\ncînd cea din urmă treaptă spre cer o voi sui,\ncînd n-o să-mi mai rămînă nici noapte și nici zi,\n- atunci Te-aștept Isuse\nși știu că-mi vei veni!\nÎmi vei lua pe umăr în pace fruntea grea\nîmi vei închide ochii cu dulce pacea Ta\nîmi vei desface lutul străin de firea mea\nvei lepăda din mine tot ce vrăjmaș era\nlăsa-mi-vei doar iubirea și ce-am jertfit prin ea\nși harfa, numai harfa\nsă-Ți pot în veci cînta.\n\nO, lasă după mine atunci un larg senin\nși raza unui cîntec cucernic și divin\nși-un legămînt statornic cu cei ce merg și vin\nfiind și lîngă Tine\nși lîngă ei... Amin!\n"
}