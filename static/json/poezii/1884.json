{
"t" : "Chiar dac-aș ști",
"d" : "",
"s" : "Chiar dac-aș ști că-i în zadar\norice cuvînt și-orice-ncercare\ntot n-am să tac cît încă par\ncă sînt speranțe de-ndreptare.\n\nChiar dac-aș ști că n-am s-ajung\nsă văd un strop de libertate\nsă știu că merg pe drumul lung\nnădejdea tot nu-mi voi abate.\n\nChiar dac-aș ști că noaptea grea\nse va lăsa pe lumea toată\nlupt cu Lumina, mor cu ea\nși chiar să nu-nviu niciodată.\n\nChiar dac-aș ști că tot ce strîng\nsămînță de-Adevăr spre Bine\nva fi-n zadar - eu n-am să-mi frîng\navîntul trudei pentru Tine.\n\nChiar dac-aș ști că mîine vii\nba chiar cu-atît Isus mai tare\na mîntuirii mărturii\nle-aș spune mai cu-nflăcărare.\n\nȘi chiar să știu că nici acum\nși nici în veci n-ajung la bine\neu tot n-aleg Isuse-alt drum\nși-un alt Stăpîn - decît pe Tine!\n"
}