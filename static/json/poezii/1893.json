{
"t" : "Cînd sufletu-mi Te-a cunoscut",
"d" : "",
"s" : "Cînd sufletu-mi Te-a cunoscut\nIsuse, dintr-o dată\nTu numele mi l-ai făcut\nștiut în lumea toată.\n\nNenumărați necunoscuți\nmi-au spus din suflet: frate\nstrăinii mi-au ajuns plăcuți\nși zările curate.\n\nÎn orice case mi-ai dat loc\nși-n orice loc răbdare\nși-n orice rugăciune foc\nși-n orice foc cîntare.\n\nÎn orice-mbrățișări mi-ai pus\ncurata Ta simțire\nși-n orișice-ncercări mi-ai spus\no șoaptă de iubire.\n\nCu legături de har ceresc\nmă legi de fiecare\ndin cei ce Numele-Ți rostesc\ncu drag și cu-nfocare.\n\nOriunde Tu ești cunoscut\neu intru ca în casă\nși aflu-n orice loc un scut\nși-o față prietenoasă.\n\n- O Doamne să nu pierd nicicînd\nsimțirea ce mă leagă\nprin harul Tău un crez și-un gînd\nde-ai Tăi din lumea-ntreagă!\n"
}