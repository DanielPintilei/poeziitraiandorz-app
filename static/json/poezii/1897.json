{
"t" : "În Tine-a fost",
"d" : "",
"s" : "În Tine-a fost ființa mea\ncînd n-o simțeam, cînd nu era.\n\nÎn Tine-acești noi ochi ai mei\ncînd nu știam să văd cu ei.\n\nÎn Tine eul meu cel nou\ncînd nu era decît ecou.\n\nÎn Tine duhul meu divin\nce-l simt acum crescînd senin.\n\nÎn Tine rîul de cîntări\nce-mi vin și duc spre nalte zări.\n\nÎn Tine florile ce-mi cresc\nspre rod și spre nectar ceresc.\n\nÎn Tine-a fost ca gînd curat\ntot ce-am azi rod adevărat.\n\nÎn Tine-au fost și-n Tine-mi vin\ntot ce-am azi nou și sfînt și plin.\n\nȘi-n urma lor spre-un veșnic rost\nîn Tine vin, cum n-am mai fost!\n"
}