{
"t" : "Toamnă - a căzut murind",
"d" : "",
"s" : "A căzut murind o frunză\ncea din urmă\ndin arin\nplînsul vrînd să și-l ascunză\ncu o urmă\nde suspin.\n\nEu privindu-i legănarea\ndin al serii\nrece zbor\nm-a cuprins înduioșarea\nși-al durerii\nvag fior!\n\nDoamne, vine toamna vieții\nsă m-ascunză\nsub mormînt\ncum a dus puterea gheții\nbiata frunză\nla pămînt.\n\nPlînsul inimii ce geme\nstînd de-o parte\nmi-l ascult\nca pe-un glas din altă vreme\nde departe\nde demult.\n\nDe-aș fi frunza care zboară\nnu m-ar paște\ngînd amar\ncăci aș ști că-n primăvară\nm-aș renaște\nfrunză, iar...\n\nÎnsă nu-s, și moartea vine\nvlaga-mi toată\njos căzu\nși nu-i nimeni lîngă mine\nDoamne Tată\nnumai Tu.\n\nDin scînteia de iubire\ncare nu mi-e\nstinsă-n piept\nfă să crească-n nemurire\ncrin cu nume\nalb și drept.\n\nIar cînd lutu-mi în neștire\no s-aștepte\nal morții ger\no scînteie de iubire\nsă mă-ndrepte\ncătre cer.\n\nSă mă nasc pe totdeauna\npentru Țara\nfără chin\nprecum frunza naște-ntruna\nprimăvara,\ncodrul plin!\n"
}