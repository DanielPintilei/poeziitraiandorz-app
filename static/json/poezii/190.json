{
"t" : "Copleșit de frumusețea",
"d" : "",
"s" : "Copleșit de frumusețea\ncelor cîte-ai întocmit,\nDumnezeul meu, cu lacrimi\nlaud Numele-Ți Slăvit!\n\nCum poți oare-atît de darnic\nrisipi comori de har\npeste-o lume care-noată\nîn așa păcat amar?\n\nCum poți marea dărnicie\nzi de zi să Ți-o arați\npeste-o lume de-ndărătnici\nmincinoși și desfrînați?\n\nCă-n zadar e tot!\n- păcatul\ns-a lățit și s-a întins\nși din toată frumusețea\na făcut un iad aprins.\n\nUnde-i oare fericirea\ndin acest belșug de har?\n- Doamne-atîta frumusețe-i\nrisipită în zadar!\n\nO, dar știu că pentru-aceia\ncredincioși ce Tu-i iubești,\nnumai pentru ei în lume\nîncă ce-i frumos, gătești.\n\nCînd ei n-or mai fi, întreaga\nfrumusețe va-nceta,\ncăci nu va mai fi iubirea\ncătre Tine, pentru ea.\n"
}