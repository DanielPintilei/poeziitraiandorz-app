{
"t" : "Cînd am să plec...",
"d" : "",
"s" : "Cînd am să plec, aș vrea să spun\nla toți cei ce-mi rămîn în lume\ncuvîntul cel mai sfînt și bun\nce-aș vrea viața să le-o-ndrume.\n\nCuvîntul care m-a purtat\nmereu cu Domnul dimpreună\nce m-a-ntărit și m-a păstrat\nostenitor către cunună.\n\nCăci cît am fost nedespărțit\nși cît am ars în suferință\nn-am fost nicicînd nefericit\nnici frînt - căci am avut credință.\n\nÎnvățătura cea dintîi\nnepărăsind-o niciodată\nmi-a dat tăria să rămîi\npe calea dreaptă și curată.\n\nUmblarea-n primul legămînt\nmi-a dat izbînda-n ceasuri grele\nsă lupt și să rămîn ne-nfrînt\ncu frații-ncredințării mele.\n\nIubirea pentru cei smeriți,\nprimirea sinceră-a mustrării,\nrăbdarea celor neclintiți\nm-au dus pe stînca ascultării...\n\n- Cînd am să plec aș vrea să spun\ncă nu-s comori ca astea-n lume\nși cine-și vrea sfîrșitul bun\ndoar după ele să se-ndrume!\n"
}