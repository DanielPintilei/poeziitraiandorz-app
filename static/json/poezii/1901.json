{
"t" : "Făcînd m-ai învățat",
"d" : "",
"s" : "Făcînd m-ai învățat să fac\nprivind mereu la Tine\ntăcînd m-ai învățat să tac\nca să-nțeleg mai bine.\n\nCîntînd m-ai învățat să cînt\ncereasca Ta cîntare\nși cuvîntînd mi-ai dat cuvînt\ncu miez și-nflăcărare.\n\nRugîndu-mă m-ai învățat\ncum să mă rog mai bine\nsmerindu-mă m-ai învățat\nspre-a-ngenunchea cu Tine.\n\nRăbdînd m-ai învățat s-aștept\ncînd altfel nu se poate\nmustrat m-ai învățat ce drept\nmă vrei să umblu-n toate.\n\n- Tu, numai Tu m-ai învățat\nși nimenea altcine\ntot ce-am primit și tot ce-am dat\ne numai de la Tine.\n\nÎn flăcări numai am privit\nce față strălucită\nau toți acei ce și-au trăit\ncredința neclintită.\n\nȘi numa-n ceruri voi vedea\nce veșnică cunună\nși strălucire va purta\numblarea împreună!\n"
}