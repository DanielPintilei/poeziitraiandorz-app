{
"t" : "Numai atunci...",
"d" : "",
"s" : "Numai atunci îți pierzi credința\ncînd multe-ncredințări te cheamă\nși-acolo-ți pierzi iubirea unde\niubiri prea multe iei în seamă.\n\nDoar unde-s vorbele prea multe\nacolo-ți pierzi vorbirea bună\nși-acolo-ți pierzi prietenia\npe unde-ai prea mulți împreună.\n\nAtunci începi să-ți pierzi cuvîntul\ncînd ai prea multele cuvinte\nși-atunci calci legămîntul unic\ncînd faci prea multe legăminte.\n\nAcolo-ți pierzi cărarea bună\nde unde vrei cărări mai multe\n- cînd nu mai vrei s-asculți de nimeni\nnici n-ai pe nimeni să te-asculte.\n\nAtunci îți lepezi și botezul\ncînd i-ndoiești temeinicia\nși sufletul ți-l pierzi de-acolo\nde unde-ți pierzi statornicia.\n\nComorile acestea sfinte\nți-s date unice în viață\nși nu le pierzi decît de unde\ncalci adevărul ce le-nvață!\n"
}