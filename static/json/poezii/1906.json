{
"t" : "Nu-mi mai doresc",
"d" : "",
"s" : "Nu-mi mai doresc nimic de jos\npuținul ce-l găsesc mi-ajunge\ntot ce-i mai mult e-anevoios\ntot ce-i mai strălucit străpunge.\n\nNu-mi mai doresc să am aici\nnici laude, nici veselie\nmi-ajunge partea celor mici\niubirea lor mi-e avuție.\n\nNu-mi mai doresc decît să pot\nsă merg cu frații prin lumină\nun gînd și-o inimă în tot\nce-au ei primit din Cer să țină.\n\nNu-mi mai doresc decît să fiu\ngăsit în orișice-ncercare\nzidit pe Adevărul Viu\ntăcut în orișice răbdare.\n\nSmerit în orice loc nălțat\ncurat în orice-ntinăciune\numblînd în tot ce-am învățat\nplîngînd în orice rugăciune.\n\nIubind în orice lepădări\ncrezînd în orice zguduire\nstatornic primei ascultări\nnecontenit spre mîntuire.\n\nNu-mi mai doresc, nu-mi mai doresc\ndecît pe Domnul dimpreună\nsă poată cînd am să sfîrșesc\nsă-mi spună: Bine, slugă bună!...\n"
}