{
"t" : "Voi toți cîți predicați",
"d" : "",
"s" : "Voi toți cîți predicați Iubirea\npe munți plutiți și-n văi să stați\npe munții nalți ai curăției\nși-n văi, mai jos ca toți ceilalți\npe munți, căci Domnul e lumină\nși-n văi, căci Domnul e smerit\n- voi toți cîți predicați Iubirea\nn-aveți alt loc mai fericit.\n\nVoi toți cîți împărțiți Dreptatea\npe-un mal înalt și-ngust să stați\nînalt, mereu în văzul lumii\nși-ngust - mai drept ca toți ceilalți\ncă-n Domnul nu e părtinire\nși Domnul nu-I șovăitor\n- voi toți cîți împărțiți Dreptatea\nn-aveți un alt loc mai ușor.\n\nVoi toți cîți spuneți Adevărul\nde foc și drum vă pregătiți\nde foc, căci focul e-ndrăzneală\nde drum, căci drumu-l moșteniți.\nCît Dumnezeu este-ncercare\nși cît în lume-i domn cel rău\n- tu cel ce aperi Adevărul\npe Cruce este locul tău!\n"
}