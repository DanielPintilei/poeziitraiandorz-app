{
"t" : "Ah, cînd mi-aduc aminte...",
"d" : "",
"s" : "Ah, cînd mi-aduc aminte Doamne\nde tot ce mi-a rămas napoi...\n- cît de curînd s-au stins atîtea\nnădejdi înmugurite-n noi.\n\nCît de curînd s-au șters atîtea\niubiri aprinse și fierbinți,\ncît de puțin adevărate\nau fost a lor făgăduinți.\n\nCu cît de-amare deziluzii\na lor credință-am îngropat,\nce viitor clădeam pe ele\n- și vîntul cum le-a spulberat.\n\nVai ce curînd frumoșii muguri\nîn inimi azi se veștejesc,\nce schimbător, ce nestatornic\ne bietul suflet omenesc!\n\nCe-adînc înșelătoare-i lumea\nși cît sînt oamenii de mici;\nce iute trece primăvara\nși vine toamna pe aici!\n\n- Dar cît Îți datorez eu Doamne\ncă știu azi locul cel divin\ncu primăveri ce n-or mai trece\ncu toamne care nu mai vin!\n"
}