{
"t" : "În veselia ta",
"d" : "",
"s" : "În veselia ta ai mulți\nrîzînd să stea cu tine\ndar în durere stai și-asculți\nși nimenea nu-ți vine...\n\nÎn tinerețe multe sînt\nsă-ți cînte-n mii de fețe\ndar cît de singur și de-nfrînt\nrămîi la bătrînețe!\n\nPe zi și-n locul cunoscut\nvin mulți să te îndrume\ndar noaptea și-n necunoscut\npe nimeni n-ai în lume.\n\nÎn calea vieții pururi ai\nprieteni și mulțime\npe calea morții însă, vai\nnu te-nsoțește nimeni.\n\nVei fi-nțelept dacă-nțelegi\nde-acum ce lucru mare\ne-n veselie să-ți alegi\nprieten de-ncercare.\n\nDe tînăr dacă-ți faci toiag\nslăbia să ți-o poarte\nși din viață Prieten Drag\npe Domnul către moarte...\n\nCăci înțelepți sînt cei ce știu\nși fac din timp ce-i bine\nnu înapoi, în prea tîrziu\ncînd nu-s decît suspine!...\n"
}