{
"t" : "Nu-nlătura o Doamne",
"d" : "",
"s" : "Nu-nlătura o Doamne din scumpa Ta Lucrare\ndecît ce-aduce gheață și răni și dezbinare\nînlătură-l pe Core, pe Cain și pe Iuda\nînlătură mînia, cîrtirile și ciuda.\n\nNu-nlătura o Doamne pe fratele ce plînge\ncînd inima și-o rupe și sufletul și-l frînge\nci-nlătură ce-l ține legat de nu se poate\ncuprinde-n alipirea încrederii de frate.\n\nNu-nlătura o Doamne iubirea-îndurerată\nci cursa pierzătoare ce-o prinde-ndatorată\nînlătură vicleana urzire ucigașă\ncu fețe-nșelătoare și inima vrăjmașă.\n\nNu-nlătura o Doamne pe cel ce are-o teamă\nși are-o conștiință și-o ținere în seamă\nci-nlătură-l pe-acela ce astea nu le are\ncăci el aduce prăpăd și răni și dezbinare.\n\nCi-ncredințează-l Doamne pe fratele ce plînge\nc-atunci e mai puternic cînd dragostea-l înfrînge\nși-atunci e cel mai vrednic de-ncredere întreagă\nunirea cînd l-aruncă în brațele ce-l roagă.\n"
}