{
"t" : "Cînd înțelegi",
"d" : "",
"s" : "Cînd înțelegi ce preț slăvit\nau clipele curate\nce bucuros și ce grăbit\nle răsplătești pe toate.\n\nPe un cuvînt de lacrimi plin\ndai tot ce ți se cere\ndai săptămîni de ani și chin\npe-o clipă de-nviere.\n\nDai drumuri îndelungi de plîns\npe-un pas către-mpăcare\ndai foc de zeci de ani nestins\npe-un strop de-mbrățișare.\n\nDai pentru-o lacrimă arzînd,\nde-o crezi adevărată\ntot cît ai pătimit urcînd\nspre zarea ei curată.\n\nCînd gustă inima ceva\ndin dulcea-i sărbătoare\npămîntu-i pare tot așa\ncît cerul, plin de soare.\n\nCînd ce-ai căutat și ce-ai găsit\ne-un strop de împlinire\ntot ce-ai vrea dat și-ai vrea-mplinit\ne-n veci numai iubire.\n\nOricît a fost viața grea\nzdrobită și-ntristată\ncînd vine-o clipă ce-o dorea\nînvie dintr-o dată.\n\nPe harul îndeajuns dorit\ndai tot răscumpărare\nnu-i sufletul mai fericit\nca-n clipa cînd îl are!\n"
}