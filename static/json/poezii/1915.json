{
"t" : "Grăbește-te să-ți dai",
"d" : "",
"s" : "Grăbește-te să-ți dai fierbinte\ntot ce mai ai în tine bun\ncît razele luminii sfinte\nde peste tine nu apun.\n\nPrivește mai cu drag la moarte\nde vrei viața pentru veci\nspre tot mai larg hotar împarte\nde vrei s-aduni pe unde treci.\n\nSmerește-te de vrei nălțarea\nsuspină, dacă vrei să cînți\ndezbracă-te cu renunțarea\nde vrei cîndva să te-nveșmînți.\n\nDe vrei s-ajungi stăpîn a-toate\nde toate să te lași ușor\nvei fi stăpînul multor gloate\ncînd poți fi robul tuturor.\n\nDacă-ți dorești cîndva solia\nîncununată fericit\nnici steagul nici statornicia\nnu-ți părăsi pîn-la sfîrșit.\n\nFă tot ce faci cu vrednicie\ncît mai grăbit și mai frumos\nși vei cunoaște-o măreție\nnebănuită la Hristos!\n"
}