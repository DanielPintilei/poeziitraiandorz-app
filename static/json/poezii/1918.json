{
"t" : "Să nu mai ardem",
"d" : "",
"s" : "Să nu mai ardem pentru noi\nci pentru cei ce ne urmează\nal sufletului larg șuvoi\nsă-mpartă rază după rază.\n\nCu lut tot mai puțin pe mîini\ncu tot mai limpede lumina\nsă le săpăm mai largi fîntîni\nsă-și spele sufletul și vina.\n\nSă le-adîncim mai drept temei\nînspre-Adevăr și-mbrățișare\ncu cît noi azi cu ani mai grei\nplătim urcușul lor spre soare.\n\nSă le grăbim un mai slăvit\nși dulce Praznic spre-nviere\ncu cît noi ieri l-am ispășit\nmai cu oțet și mai cu fiere.\n\nS-ajungă ei a ști că-n tot\nce-i vrednic și frumos sub soare\nplătit e fiecare iot\ncu plîns, cu sînge și sudoare.\n\nS-ajungă-a ști că tot ce-i drept\ne mai presus de tiranie\ncă tot ce-i vrednic și-nțelept\ne cea mai sigură-avuție.\n\nCă tot ce-i sfînt și-adevărat\ne-n veci mai tare ca minciuna\ncă oricît geme cel curat\nel izbîndește-ntotdeauna.\n\n- De-am izbutit să-ncredințăm\npe cei ce vin așa a face,\nplătiți de tot ce datorăm\nputem să adormim în pace!\n"
}