{
"t" : "Mi-este frate orișicine",
"d" : "",
"s" : "Mi-este frate orișicine are duhul rugăciunii\ncare are-o sfîntă groază de părerile minciunii\ncare pentru-o vorbă slabă se căiește ani de zile\ncare pentru orice greșuri plînge lepădîndu-și-le.\n\nMi-este frate orișicine își cîștigă-o pîine-amară\nînvățat cu nedreptatea și cu vorba de ocară\ncare nu rîvnește-avutul nimănui pe orice cale\nci-și îndură cu-nfrînare crucea curăției sale.\n\nMi-este frate cine rabdă, cine-așteaptă, cine tace,\ncine plînge, cine-asudă, cine luptă, cine face,\ncine poartă pentru alții vini de care nu-i de vină\nîncrezîndu-se-n Dreptate, Înviere și Lumină.\n\nMi-este frate îndrăznețul și eroul și zdrobitul\nde la unde-ncepe-Apusul pînă unde-i Răsăritul\ncăci acela, doar acela este-un har pentru noroade\nnu se teme nici de moarte, nici de viață, nici de roade.\n"
}