{
"t" : "Tot cu mai puține lacrimi",
"d" : "",
"s" : "Tot cu mai puține lacrimi mă îndepărtez de-un veac\nce mă prea făcea să tremur și mă prea silea să tac\ncînd prea jinduiam la soarta celor legănați aici\nși n-aveam decît dorințe după cele mult prea mici.\n\nÎnțeleg azi tot mai tainic că pășim tărîm sfințit\nunde trebuie-orice zîmbet cu sudoare ispășit\nunde orice rîs se cere cu un plîns răscumpărat\nunde ca un fiu să-nvie este-un tată îngropat.\n\nȘi cu cît în tîmple-mi bate cineva mai des a-semn\ncă mi-e mai aproape vremea către care mă îndemn\ncu cît văd pecetea sfîntă mai pe rare mîini și frunți\nmai adînc cinstesc lumina urmei drepților cărunți.\n\nȘi mă plec cu-atît mai umil și mă-nchin cu-atît mai mult\ncu cît cresc încredințarea cît sînt de dator s-ascult\nși cît sînt de dator să umblu în lumina care-o știu\nși de care voi răspunde Dumnezeului Cel Viu!\n"
}