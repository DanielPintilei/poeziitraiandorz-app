{
"t" : "Nimic n-avem",
"d" : "",
"s" : "Nimic n-avem din cîte se pare c-am atins\nplecăm mai goi ca golul din care ne-am desprins.\n\nNimic n-avem al nostru din cît pămînt trudim\ndecît pe-acela care în noi ni-l chinuim.\n\nNici cît ni-e sub picioare, nici cît va fi pe-obraz\nnimic nu este-al nostru ca Ieri și Mîini, nici Azi.\n\nDin soarele sub care o clipă pribegim\nn-avem decît lumina pe care-o dăruim.\n\nDin cît tezaur strîngem cu ochiu-avar și-aprins\nn-avem decît păcatul c-am rîs și l-am cuprins.\n\nDin cerul pe sub care tîrîm dezamăgiri\nn-avem decît puținul senin din amintiri.\n\nDin cîte-s azi părere iar mîine vor fi vis\nnimic n-avem al nostru spre cer sau spre abis.\nNu ne rămîn din toate sub cîte ne zdrobim\ndecît fărîma care cerește-o dăruim.\n"
}