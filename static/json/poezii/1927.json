{
"t" : "Ce lacomi ne sînt",
"d" : "",
"s" : "Ce lacomi ne sînt ochii spre tot ce nu-i al lor\nrăpim grăbiți și fructul știut otrăvitor.\n\nCe lacomi ne sînt ochii spre tot ce ni-e oprit\nsărim grăbiți și-n focul știut nepotolit.\n\nCe lacomi ne sînt ochii spre tot ce văd pe jos\ndeși nu știm ca lumea nimic mai mincinos.\n\nCe lacomi ne sînt ochii spre mult și spre întins\ndeși ne știm curîndul mormîntului cuprins.\n\nCe lacomi ne sînt ochii spre tot ce-i lucitor\ndeși nu știm ca viața nimic mai trecător.\n\nCe lacomi ne sînt ochii spre tot ce nu-i permis\no știm, dar ce puternic e-ndemnul spre abis.\n\nCe lacomi ne sînt ochii, ne-atrag spre ce nu vrem\ne cupa otrăvită, o știm, și totuși bem.\n\nEroi și sfinți sînt numai cîți ochii nu-i înving\nprivind străini la toate ei trec, dar nu ating!\n"
}