{
"t" : "În noaptea lumii",
"d" : "",
"s" : "În noaptea lumii prea-ndelungă\nsub lacăt de lumină grea\npurtăm solia mîntuirii\ncînd sus pe cruce, cînd sub ea.\n\nTrecînd mereu cînd prin lumină\ncînd prin umbra către Țel\nL-avem cînd stîlp de nor nainte\ncînd stîlp de foc, mereu pe El.\n\nPlutim ades cînd peste valuri\ncînd doborîți sub ele stăm\naceleași lupte cînd eroic\ncînd îndoielnici le-nfruntăm.\nAdesea-n zbor prea singuratic\nprin cer uscat și munți stîncoși\nne bem doar roua de pe aripi\nca șoimu-n anii secetoși.\n\nCei ce-au purtat pe frunți mai grele\ncununi de spini și de sudori\nrăzbat nălțînd Dumnezeiește\nsolia mai strălucitori.\n\nPurtînd-o vrednici mai departe\ndin cei ce-au mers în cei ce vin\ncu-atît mai plin ni-e viitorul\ncu cît trecutul ni-e mai plin.\n\nIar Mîine-ajunși la Sfînta Țintă\ncu chip ceresc și drum sfințit\nspălați prin apa-ntineririi\nvom săruta Tărîm Slăvit!\n"
}