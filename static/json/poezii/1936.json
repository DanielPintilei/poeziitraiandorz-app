{
"t" : "Dacă scriind puțin",
"d" : "",
"s" : "Dacă scriind puțin umplut-ai\ncu hrană bună sacii goi,\ndacă din buna vistierie\nscoți pietre scumpe vechi și noi\ndacă-ai fost pom lîngă izvoare\ncu dulce rod la vremea lui\natunci mai nalt și mai puternic\nvei străluci cu cît apui.\n\nDacă-ai putut iubi vrăjmașul\ncu toată inima iertînd,\ndacă-ai putut s-ajuți săracii\nmereu cu glasul cel mai blînd,\ndacă-ai știut tăcea la vreme\ndacă-ai știut vorbi cu miez\natunci cu cît te-ascunzi mai tare\ncu-atît mai luminos te vezi.\n\nDacă-ai putut cu cele slabe\nsă biruiești pe cele tari\ndacă-ai trudit spre roada bună\ncrescînd frumoși și drepți lăstari\nși dacă slujba-ncredințată\nsmerit și harnic ți-ai plinit\natunci în Veșnicele Corturi\nți se va spune: Bun venit!\n"
}