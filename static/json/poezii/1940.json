{
"t" : "Cum aș putea eu spune?",
"d" : "",
"s" : "Cum aș putea eu spune c-am isprăvit\ncînd am atîta încă spre bine de-mplinit?\n\nCînd sînt atîtea drumuri ce încă nu le-am mers,\natîtea lacrimi încă ce nu le-am plîns sau șters,\ncînd sînt atîtea case în care n-am intrat\nși inimi lîngă care n-am plîns sau n-am cîntat,\natîtea ne-mplinite trimiteri sau chemări\nși taine către care nici bănuiesc cărări\nși gînduri căror încă nu le-am țesut veșmînt\nși arderi datorate Divinului Cuvînt\nși lepădări neșterse de-aprinsul plîns amar\nși jertfe neaduse Cerescului Altar\nși-atîtea datorate mustrări sau mîngîieri\nspre vorbele ușoare sau grelele tăceri\nneîmplinite-a celor cu care am un drum\nprin umbra și lumina aceluiași acum.\n\nCe tristă-nștiințare sînt perii cei cărunți\ncînd calea încă-i lungă iar pașii prea mărunți!\n\nCum pot să zic că-s gata, o cum să pot să zic\natîta datorie, - și n-am plătit nimic!\n"
}