{
"t" : "O, dacă cei buni...",
"d" : "",
"s" : "O, dacă cei buni ar avea puterea care\no au cei răi și cei nedrepți peste popoare.\n\nO, dacă cei smeriți ar sta pe scaunele nălțate\nîn locul celor îngîmfați să-mpartă ei dreptate.\n\nO, dacă harnicii-ar afla, cît pierde lenevia\ncei înțelepți dac-ar avea cît timp are prostia.\n\nCei dăruiți dac-ar avea mijloacele pe care\nle risipesc nerușinat cei fără har și sare.\n\nCei darnici dac-ar fi stăpîni pe-averile făcute\nde cei zgîrciți și-s sub zăvor nemilostiv ținute.\n\nO, dacă cei blînzi ar fi puși să judece-ntre gloate\nîn locul celor ne-ndurați și puși pe nedreptate.\n\nȘi dacă cei ce cred ar fi cum Dumnezeu le-ar cere\ncît de curînd ar deveni viața rai și miere.\n\nCît de curînd s-ar arăta Cereasca-mpărăție\nce de atîtea mii de ani ne tot rugăm să vie.\n"
}