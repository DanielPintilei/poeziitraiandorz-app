{
"t" : "Te-am pus ca o pecete",
"d" : "",
"s" : "Te-am pus ca o pecete pe inima mea-ntîi\ndorind mai sfînt și dulce să-mi fi și să-mi rămîi.\n\nÎn toată-a mea ființă, pe toate-a ei simțiri\nsă-mi arzi cu vîlvătaie cereștile trăiri.\n\nPe-altarul rugăciunii, cu-al lacrimilor mir\nsă mă-mpreun cu harul din Cer și din Potir.\n\nCa-n tot lăuntrul tainic al sufletului meu\nsă-mi strălucești Isuse ca Domn și Dumnezeu.\n\nȘi-apoi Te-am pus pecete pe brațul meu cel drept\nca să Te port mai vrednic, mai harnic și-nțelept.\n\nVestirea mea și munca spre milă și-ajutor\ns-alerge tot mai spornic cu rod mîntuitor.\n\nPe tot ce am în taină și-n tot ce fac vădit\nsă port a Ta pecete mereu mai fericit.\n\nCa și-n ființa asta și-n cea de veci mereu\nsă-mi strălucești Isuse ca Domn și Dumnezeu!\n"
}