{
"t" : "Copilule-al lui Dumnezeu",
"d" : "",
"s" : "Copilule-al lui Dumnezeu\ndin calea-ți te oprește\nprivește-o clipă-n jurul tău\ncîți bieți trăiesc în chinul greu\nși mor în deznădejde!\n\nCîți trec pe dinaintea ta\nspre-a morții-ntunecime,\ngemînd sub sarcina cea grea\npe care n-o mai pot purta\nși nu le-ajută nime!\n\nCîți plîng la margine de drum\nîn noaptea disperării\ncă-n al iluziilor scrum\nei nu mai pot să afle-acum\nputerea ridicării.\n\nPrivește! - și mai poți să spui\nși tu cu Cain oare:\n- mi-e frate, dar în grija-mi nu-i\nori eu sînt păzitorul lui?\n- nu-mi pasă dacă moare!\n"
}