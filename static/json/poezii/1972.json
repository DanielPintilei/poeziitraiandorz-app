{
"t" : "Nu-i da drum închipuirii",
"d" : "",
"s" : "Nu-i da drum închipuirii\ncînd ești prea înfierbîntat\ncăci pe mulți necumpătarea\nde-Adevăr i-a-ndepărtat.\n\nNu-i da frîu vorbirii tale\ncînd ești prea adînc mîhnit\nvorbele amărăciunii\nmulte inimi au zdrobit.\n\nNu-i da voie la mînie\nfaptei tale prea ușor\ncăci mînia niciodată\nn-a fost bun sfătuitor.\n\nNu-i da loc în suflet urii\ndepărteaz-o orișicînd\nfocul urii arde viața\ncelui care-o poartă-n gînd.\n\nNu-i da timp dorinței negre\nsă se-oprească-n mintea ta\ncăci vedea-vei iadu-n față\nde vei merge tot așa.\n\nCi la timp le-oprește toate\ncu-nfrînarea de-orice fel\n- și privește nu păcatul\nci răsplata pentru el!\n"
}