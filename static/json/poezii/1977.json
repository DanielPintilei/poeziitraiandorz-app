{
"t" : "Isuse, o Isuse...",
"d" : "",
"s" : "Isuse, o Isuse, cu umede priviri\nȚi-nchin acum prinosul înaltelor trăiri.\n\nÎn slovele-nșirate pe firele de vers\ne plînsul și cîntare și dorul meu neșters.\n\nE inima întreagă cu dragostea din ea\ndeschisă ca la-ntîia atingere a Ta.\n\nÎn marea ei de flăcări sînt simțuri și trăiri\nînalte cît frumsețea statornicei iubiri.\n\nÎn taina-nșiruirii de șoapte și cîntări\nsuspină și se roagă aprinsele chemări.\n\nȘi crește bucuria iubirii fără saț\nca dulcea așteptare a ochilor scăldați.\n\nȘi Îți închină-ntreaga-ncăpere unde sînt\npăstrate ca Misterul în chivotul preasfînt.\n\n... O, iartă dacă-n ele va fi vreun gînd nebun\ncă-n dorul sfînt adesea eu n-am știut ce spun.\n\nȘi n-am știut adesea cuvîntul ce-l aleg\nsă-ncapă-n el iubirea cu focul ei întreg.\n\nSă-l pot să-l spun în felul în care zace-nchis\nîn locul lui de flăcări și-n ochii mei de vis.\n\n... O, dacă daru-acesta de Tine-ar fi primit\nca mirul Magdalenei - e tot ce-am mai dorit.\n\nÎmi e de-ajuns că duhul deplin mi-ai înțeles\ncă numai pentru Tine-i tot ce-am mai drag și-ales.\n\nȘi-n umeda-Ți privire ce limpede-aș vedea\nrăsplata înmiită la toată jertfa mea...\n\n... Primește-mi-l în ceasul de taină și de har\ncînd jertfa necurmată s-aprinde pe altar.\n\nE pîinea cea mai bună din grîul meu divin,\ndin scumpa mea grădină e cel mai gingaș crin.\n\nDin turma mea frumoasă e mielul cel ales\nși-i rodul cel mai dulce din via mea cules.\n"
}