{
"t" : "Cum zorii cheamă ziua",
"d" : "",
"s" : "Cum zorii cheamă ziua\nși-amurgul cheamă luna\ncum vulturul nălțimea\ncum muntele furtuna\ncum dorul revederea...\n- așa Te chem întruna\nsă fiu cu Tine Doamne\nal Tău pe totdeauna\nîn jertfă și-n iubire\ncu Tine să fiu una\nsă-mi fii pe veșnicie\nși Capul și Cununa.\n\nÎn ochii mei s-aprinde\ndin graiul Tău lumină\nîn graiul meu așează\nvorbirea Ta divină -\npe fața mea coboară\nlumina Ta senină\nfă-mi pașii totdeauna\ncărarea Ta s-o țină\niar mîinile cu lucrul\ndin via Ta, mi-mbină\ncu pacea Ta adîncul\nși gîndul mi-l alină\nviața mea să fie\npe veci de pace plină\nprecum pe munte seara\ne liniște deplină...\nÎntregile-mi dorințe\nîn una să revină:\n- să fiu în Tine una\nca ramul în tulpină...\n\nFiința mea în Tine\ndeplin să se-ntregească\ndin moartea firii mele\nViața Ta să crească\npe fața mea lumina\nblîndeții să zîmbească\niubirea Ta din mine\npe toți să-i cucerească,\ncredința să m-aprindă\nnădejdea mă-ntărească\nși Adevăru-n mine\ndeplin să strălucească\nca ochii Tăi Isuse\ncu drag să mă privească.\n\nAcei ce-o să mă vadă\nde Tine să dorească\ncei ce mă vor cunoaște\nsă vrea să Te cunoască\ntoți cei ce-o să m-audă\nCuvîntu-Ți să-L primească,\nviața mea, dorința\nde Cer să le-o trezească\n- pe urma mea spre Tine\ns-ajungă să pășească\nși Ție-a lor iubire\nîntreagă s-o jertfească\no inimă fierbinte\ndin toți să Te iubească\niar cînd veni-va clipa\nce veșnic o să crească\nLumina Feței Tale\ndin toți să strălucească.\n"
}