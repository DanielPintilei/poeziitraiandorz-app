{
"t" : "Tu care-ai aflat lumina",
"d" : "",
"s" : "Tu care-ai aflat lumina\nfericitei căi,\n- zboară-n valurile lumii\nscapă-ți frații tăi!\n\nNu lăsa să se-odihnească\ntrupul tău nicicînd,\nspune-le de moartea care\nva veni curînd.\n\nSpune-le de Judecata\ncare va veni,\nde osînda, de pierzarea\ncare-o va-nsoți.\n\nSpune-le de-Acela Singur\ncare i-ar scăpa,\nspune-le să-L cheme astăzi\npîn-vor mai putea!\n\nSpune-le cu lacrimi, strigă-i\nține-te de toți,\nroagă-i, ei se duc la moarte\nnu-i lăsa cît poți.\n\nȘtii c-a mîntuirii haruri\nție ți s-au dat\nși pentru-a-ajuta să scape\nalții din păcat?\n\nCum cauți tu a lor salvare\nde pe-a morții căi,\nce vei spune la-ntrebarea:\n- unde-s frații tăi?\n"
}