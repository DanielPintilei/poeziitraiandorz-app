{
"t" : "Cu suflet alb",
"d" : "",
"s" : "Cu suflet alb de nevinovăție\nînfiorați de-atîtea frumuseți,\nvin tinerii ca să-Ți aducă Ție\nIsuse zorii altei Tinereți.\n\nIsus Iubit, ca roua-mbelșugată\nvenim ca să-Ți aducem Ție dar\nîn orice piept o jertfă ne-nfricată\nși-n orice sîn un crin pe-al Tău altar.\n\nVenim din văi de moarte și ruine\ncu ochi scăldați în haru-Ți minunat\ncă noi și sfinte bucurii în Tine\nși-o nouă fericire ne-am aflat.\n\nDin toate cele patru părți de lume\nsuim spre Tine mii și mii de mii\navînd pe buze-Același Dulce Nume\nși-n piept aceleași sfinte bucurii.\n\nSub Crucea Ta aducem fiecare\npotirul alb al crinilor din noi\nsă-l umpli Tu cu sfînta-nflăcărare\nși să ne-arunci în lupta Ta apoi.\n\nSă ne jertfești deplin și tuturora\npămîntul pentru Cer să-l cucerim\nprivind cu ochii-n lacrimi Aurora\nCerescului Dorit Ierusalim.\n\nSă biruim și moarte și urgie\nștiind că în curînd noi vom purta\npe frunte-n fericita veșnicie\ncununi de slăvi - și sărutarea Ta.\n"
}