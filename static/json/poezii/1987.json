{
"t" : "Isuse, Culme Minunată",
"d" : "",
"s" : "Isuse Culme Minunată\nde unde văd pe Dumnezeu\nce viață binecuvîntată\nadus-ai sufletului meu...\nE-atîta bunătate-n Tine\nStăpîne-atît de Sfînt și Bun\ncît cu-al meu glas printre suspine\nîn veci eu n-am să pot să spun...\n\nAtîta milă și iubire\nIsuse-n Tine am aflat\ncît n-o să poată niciodată\nsă spună-un păcătos iertat.\nAtîta dragoste și pace\neu aflu-n Tine zi de zi\nmai mult decît putut-am crede\nsau mi-am putut închipui.\n\nCu ce înfiorate imnuri\nde slavă Ți-aș putea cînta\ncînd Tu mă faci să simt Isuse\nce nici n-aș fi putut visa.\nCum să-Ți arat recunoștință\ncînd Tu mă faci acum să am\natîta har cît niciodată\nnici să-mi închipui nu-ndrăzneam!...\n\nCum, cînd în tot ce pot Isuse\neu sînt atît de slab și mic\nși-n neputința mea mai vrednic\nde Tine n-am nimic, nimic...\n- Primește-mi jertfa caldei lacrimi\nși darul cîntecului smult\ndin fundul unei inimi care\nȚi-ar da, dar n-are ce mai mult!\n"
}