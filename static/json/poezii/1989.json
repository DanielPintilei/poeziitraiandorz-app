{
"t" : "Isuse Dulce, urzitorul",
"d" : "",
"s" : "Isuse Dulce, Urzitorul\neternei noastre mîntuiri\nmă copleșește greutatea\nslăvitei Tale fericiri.\n\nCu-atîta mare de lumină\nși zări cerești de bucurii\numplut-ai inima-mi zdrobită\nde chinu-atîtor ani pustii!\n\nPeste viața mea firavă\nadus-ai munți de haruri grei\nși-atîta fericită slavă\nde-o frînge greutatea ei...\n\nSimt bucuria grea-ncercîndu-mi\nprea slabul firii mele tort\nmă doare-atîta fericire\nși parcă nu mai pot s-o port...\n\n- Ți-am dus durerile nespuse\nputut-am duce-amarul tot,\ndar bucuria azi Isuse\nși slava parcă n-o mai pot.\n\nE mult mai mult decît încape\nîn bietu-mi suflet obidit\nși copleșit suspin Isuse\nde cît am fost învrednicit!\n"
}