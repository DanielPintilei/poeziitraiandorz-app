{
"t" : "Fecioară înțeleaptă",
"d" : "",
"s" : "Fecioară înțeleaptă cu candela aprinsă\nce trează-aștepți întruna pe Mirele Slăvit\nse lasă înserarea pe fața zilei stinsă\niar Fața Lui Slăvită nici azi n-a răsărit.\n\nPe cerul larg răsare puzderie de stele\nfrumoșii Lui luceferi răsar în lung și-n lat\ndar nici în seara asta nu vezi venind prin ele\nLuceafărul Iubirii și Soarele-așteptat.\n\nSe-ntinde ca o mreajă a somnului ispită\nlumina să ți-o stingă, vegherea să ți-o ia\ndar suflet alb păstrează-ți nădejdea neclintită\ncăci lupta așteptării curînd se va-ncheia.\n\nCu candela credinței aprinsă, o, fecioară\nrămîi spălîndu-ți ochii prin lacrimi de-orice somn\nîn haina curăției, frumoasa ta comoară\nașteaptă cu răbdare pe-al Slavei Dulce Domn.\n\nVeghează, mai veghează, mai suferă o clipă\nîn candela sleită mai toarnă-ți untdelemn\nvor trece toate-acestea, vor trece-așa de-n pripă\ncum n-ar fi fost vreodată, cînd El va face-un semn.\n\nDorm toți? - O, nu-i nimica! - tu rabdă și veghează;\nplîngi mult? - e grea vegherea, El știe tu cît plîngi.\nDar iată Răsăritul cum tot se luminează\nși-obrazul tău cu lacrimi în slavă ți-l răsfrîngi.\n\nRăsare Fața Dulce a Celui care vine\niar harul într-o clipă pe veci te-a mîngîiat,\n- cu ce cununi mărețe de sori și stele pline\nîți va-mbrăca El fața ce-a plîns și-a privegheat!\n"
}