{
"t" : "Mai sus, mereu...",
"d" : "",
"s" : "Mai sus, mai sus, mereu, mai sus...\na noastre inimi cîntă.\nAcolo-n Slava fără-apus\ne Ținta noastră sfîntă.\nSuind spre Ea chemăm Isus\ncu dor Doritu-Ți Nume\nmai sus, mereu mai sus, mai sus\nca să ieșim din lume.\n\nUrcăm cu ochii plini de dor\nși totul ne încîntă\nși nou avînt înălțător\ncu haruri ne-nveșmîntă\ndin toată inima căutăm\nnălțimile curate\nmai sus, mereu mai sus scăpăm\nde tină și păcate.\n\nTot mai ușor și mai plăcut\nurcușul ni se face\nîncet, încet tot ce-a fost lut\nse sfarmă și desface\nși mai ușor plutim înot\nprin marea de lumină\nmai sus mereu scăpați de tot\nce-n noi mai este tină.\n\nCa duși pe albe-aripi de vis\nființa noastră zboară\nspre Cerul ce-l privim deschis\ncum har spre noi coboară.\nMai sus privim cutremurați\nMăreața Slavei Taină\nmai sus mereu înveșmîntați\nde noua Slavei haină.\n\nNe ard luminile-n priviri\nde-a Cerului viață\nse cern pe fețe străluciri\ndin dulcea dimineață...\nMai sus, mereu, pe frunți s-aprind\ndin pietre scumpe salbe\nmai sus mereu, ce raze prind\na noastre haine albe!...\n\nMai sus mereu, ne-am cufundat\nîn Slava cea adîncă\natîtea slăvi am colindat\nși tot mai mergem încă.\nMai sus, din cer în cer mai sus\ncu ochii plini de soare\ncutremurați cădem Isus\nla sfintele-Ți picioare...\n\nȘi sărutînd slăvitu-Ți strai\nÎți aruncăm nainte\ntoți crinii strînși din căi de rai\nde-o dragoste fierbinte\ntot dorul cît în ochi avem\nstrîns din cîntări divine\npreafericiți că Te vedem\nși-n veci sîntem cu Tine.\n"
}