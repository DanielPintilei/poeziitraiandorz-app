{
"t" : "Se-mprăștie noptarea",
"d" : "",
"s" : "Se-mprăștie noptarea în cercuri tot mai dese\nfugind în ascunzișuri de codrii nevăzuți\ndin scame de lumină prind norii a se țese\nca-n Prima Dimineață în care-au fost făcuți.\n\nDoar e tîrziu - ici colo - mai clipind arare\nca stelele prin ceață în nopți de primăveri,\nopaițe vii ce încă nestinse ard, fecioare\ncu mîini neîntinate de-a iadului plăceri.\n\nAșteaptă Răsăritul Luceafărului Dulce\nce mai naintea Zilei de Veci Se va ivi\nca fața obosită, pe brațul Lui să-și culce\nși lîngă El odihna pe veci a-și regăsi.\n- Luceafăr Sfînt, Isuse, de plîns mi-e fața stoarsă\nca-n somnul cel de moarte pămîntul e-adormit,\nsimțim că noaptea trece, că zorii se revarsă\nprivirea ni-e întoarsă mereu spre Răsărit.\n\nRăsai, arată-Ți Fața o clipă mai devreme\nni-e-așa de dor Isuse de Chipul Tău Cel blînd\nni-e dor ca glasul dulce pe nume să ne cheme\nle-am vrea Isuse toate o clipă mai curînd.\n\nAdu-ne dezlegarea de-a lutului zăvoare\nși albul zbor din zorii Seninei Dimineți\nce-ntregul Cer va umple cu valuri de cîntare\ncu-atîta mulțumire și-atîtea frumuseți.\n"
}