{
"t" : "Vin Paștile",
"d" : "",
"s" : "Vin Paștile Isuse, din nou învii și iarăși\narați la lumea asta de orbi și de orbiți\nc-ai ispășit păcatul prin Jertfa Ta amară\nși c-ai adus viața la cei neprihăniți.\n\nPrivind cu ochii-n lacrimi Făptura Ta Măreață\nca mii de sori Isuse Te văd mai strălucit\ncă-nvii cu Tine-odată Slăvita Dimineață\ndin care fericirea e fără de sfîrșit.\n\nÎți văd și-n mine Chipul scăldat în foc de soare\ncu nimb de mii de lacrimi de drag încununat\nși strîng în zări de suflet slăvita sărbătoare\na zilei cînd Isuse și-n mine-ai înviat.\n\nȚi-a fost săpat mormîntul de-atîția ani și-n mine,\ncu-atîtea lespezi grele fiind acoperit\natîtea străji avut-a străinul lîngă Tine,\nde-atîta întuneric ai fost pecetluit...\n\nDar cînd sosit-a ceasul slăvit al Învierii\nai rupt întunecarea și lespezi și peceți\nși-ai Înviat, ca-n locul obidei și durerii\ns-aduci minunăția atîtor frumuseți.\n\n... Era-ntr-o primăvară ca asta de senină\ncu cer de sărbătoare și strai de cireșar\ncînd ai adus în mine tot raiul de lumină\ncu toată revărsarea belșugului de har.\n\nIar astăzi cînd cîntarea prin lacrimi mi se cerne\ncu sufletul de mînă îmi vine ruga-n Sus\nși brațul plin de crinii luminii-n drum Ți-așterne\nprinos al fericirii pe care mi-ai adus.\n\nȘi vin cu mine-odată toți vișinii din lume\ntoți  piersicii și merii împodobiți cu flori\ns-aștearnă-n calea-Ți sfîntă petalele de spume\npodoaba cea mai nouă a Albei Sărbători.\n\n... Învie iar Isuse cu slavă tot mai mare\nîn sufletele albe a-ntregului norod\nca-n toamnele chemării azi primul braț de floare\ns-aducă-n calea-Ți sfîntă pe-atît belșug de rod.\n"
}