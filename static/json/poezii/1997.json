{
"t" : "Din focul vieții Tale",
"d" : "",
"s" : "Din focul vieții Tale\nPărinte Preaslăvit\nviața mea - scînteia\nde-o clipă-a zămislit.\n\nS-a ridicat din noaptea\nadîncului neant\nstrăfulgerînd prin haos\nsclipiri de diamant.\n\nPlutind într-o clipită\ncărări de veșnicii\ntrecu, nebănuită,\nadîncuri și tării.\n\nAdîncurile, alte\nadîncuri i-arătau\nnălțimile spre alte\nnălțimi ademeneau.\n\nUitîndu-mă în scurtul\nclipitei mele salt\nce Veșnic ești Tu Doamne\nce-Adînc și ce Înalt.\n\nAm luminat o clipă\nca zarea unui vis\ngenunile acelea\nprin care m-ai trimis.\n\nFiind o mărturie\nca alte mii și mii\na Vieții și Luminii\ndin veci pe veșnicii.\n\nȘi iar revin ca-n Tine\npe veci să fiu topit\nscînteia-ntoarsă-n focul\ndin care-a zămislit.\n"
}