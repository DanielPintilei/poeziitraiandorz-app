{
"t" : "Părinte-al suferinței noastre",
"d" : "",
"s" : "Părinte-al suferinței noastre ce lungul plîns ne-ai măsurat\nTu ce știi lunga noastră jale și-amarul cît am îndurat\nîn orice zi și-mprejurare dorim cu sufletul senin\nca pentru-o binecuvîntare să-Ți mulțumim de orice chin.\n\nDe-atunci de cînd așa ca mieii la lupi ai spus că ne trimiți\nam vrut să-Ți mulțumim Isuse și lăudați și huiduiți\nprigoana știm că-i partea noastră pe lumea asta de dureri\ndar vrem să-Ți mulțumim și-n hule și-n lovituri ca-n mîngîieri.\n\nSîntem încredințați Părinte că-n grija dragostei cerești\nTu-i treci prin încercări pe-aceia ce vrei pe veci să-i fericești\nde-aceea fără de cîrtire sub voia-Ți sfîntă ne-aplecăm\ndorind la greu ca și la bine aceleași mulțumiri să-Ți dăm.\n\nAm înțeles că voia-Ți sfîntă așa din veci a hotărît\nsă fim zdrobiți de-atîtea cazne - și totuși fericiți atît\naceastă Taină sfîntă pune în noi tărie ce mereu\nÎți mulțumește-așa și-n locul cel mai ușor, ca-n cel mai greu.\n\nSîntem încredințați că totul e cîntărit de Mîna Ta\ncă peste cît putem noi duce povara nu ne-o vei lăsa\ncînd toate știm că sînt spre bine, noi Îți aducem mulțumiri\nși-n zilele de fericire și-n cele de adînci zdrobiri.\n\nDorim să Te urmăm statornici, viteji și sinceri și smeriți\nchiar dacă mîine dimineață ar trebui să fim jertfiți\nștim că de unde se sfîrșește această clipă de amar\nîncepe Veșnicia plină de strălucire și de har!\n"
}