{
"t" : "Slăvita noastră Veșnicie",
"d" : "",
"s" : "Slăvita noastră Veșnicie\nMîntuitor Preafericit\nînlăcrimat de bucurie\nla Sînul Tău ne-am alipit.\n\nAl nostru ești... cu plinătate\nsimțim în noi c-ai coborît\ncăci inima din piept ne bate\natît de fericit, atît.\n\nAl nostru ești, iar noi Isuse\npe veci de veci sîntem ai Tăi\nTu bucurii cerești nespuse\nne dai pe-a lumii triste căi.\n\nAi Tăi sîntem... și-aici în lume\nnimic nu vrem așa iubit\ncă Ție Scump și Dulce Nume\ncu tot ce-avem ne-am dăruit.\n\nPe-al nostru cuget, pe gîndire,\npe inima ce bate-n piept,\npe-ntreaga inimii simțire\nTu ai de-acum un veșnic drept.\n\nCăci din atît adînc de rele\ncu Tine-n stări cerești ne-ai dus\nși-alături mai presus de stele\ncu îngerii cei sfinți ne-ai pus.\n\nDin niște slugi de grea robie\nfăcut-ai fii lui Dumnezeu\n- în veci cu sfîntă bucurie\nsmeriți Te preamărim mereu.\n\nDorim să-Ți facem bucurie\nși cinste Numelui Mărit\n- Slăvita noastră Veșnicie\nMîntuitor Preafericit.\n"
}