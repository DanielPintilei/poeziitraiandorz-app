{
"t" : "Lumina veșniciei noastre",
"d" : "",
"s" : "Lumina veșniciei noastre\nde mări de slăvi înconjurat\nIubitul sufletului nostru\nIsus fii binecuvîntat.\n\nTu ne-ai umplut întregul suflet\ncu-atît belșug de cer încît\nnici ochii ce ne rîd prin lacrimi\nnici graiul nu pot spune cît.\n\nDin ce lumină orbitoare\nai scos lumina pusă-n noi\nde poate-ncape-atîta slavă\nîn niște bulgări de noroi?\n\nCu ce măsură minunată\nîn inimi ne-ai putut turna\niubiri cum n-am putut cunoaște\nsimțiri cum n-am putut visa?\n\nDe ce necunoscute ceruri\ndin ce adînci nălțimi de rai,\natîtea noi lumini și haruri\nși noi comori mereu ne dai?\n\nPrin ce putere neștiută\nTu noi și noi puteri ne-aduci\nde-avem cu-atît mai multă pace\ncu cît purtăm mai multe cruci?\n\nDe-atîta sfîntă măreție\nce-n noi Isuse-ai coborît\ncît nu-i cîntare să cuprindă\natîta-Ți mulțumim, atît!...\n"
}