{
"t" : "Dorită Patrie-a Iubirii",
"d" : "",
"s" : "Dorită Patrie-a Iubirii\ngrădina crinilor de nea\ncu ce suspine și ce lacrimi\nși doruri te-am putut chema?\n\nCe haruri mi-ai turnat în suflet\nde nu-mi mai aflu-n lume loc\nde arde-n dorurile mele\natîta dragoste și foc?\n\nDe-am străbătut atîtea vremuri\nși drumuri fără de popas\nde harul păcii și luminii\nși fericirii tale-atras?\n\nZadarnic amăgirea lumii\ncu-al ei miraj îmi dă ocol\nazi pașii mei mai poartă-n lume\ndoar trupul bătrînit și gol.\n\nCăci sufletul și tinerețea\nși tot ce-a fost mai minunat\ntu Dulce Patrie-a Iubirii\nAcolo-n tine mi-ai luat.\n\nȘi mi-ai lăsat aici să-mi ardă\nputernic doar un singur gînd:\ncîntînd să pot să-ți trec hotarul\nc-un ceas, c-o clipă mai curînd.\n\nMi-e dor de tot ce am Acolo\nȚinut de-argint și de cleștar,\n- desprins de lumea asta ia-mă\nsă-ți trec doritul tău hotar!\n"
}