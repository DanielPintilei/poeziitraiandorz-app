{
"t" : "Măreață Taină-a-mpărtășirii",
"d" : "",
"s" : "Măreață Taină-a-mpărtășirii\ntu-n inimile noastre-ai pus\nSlăvita și Dumnezeiasca\nîmpreunare cu Isus.\n\nTu ai nălțat a noastre duhuri\npe culmi cu-atîtea slăvi și har\nde ne-a cutremurat extazul\nLuminii fără de hotar.\n\nTu ne-ai sfărmat întunecarea\nși lanțul ce ne-a zăvorît\nși-atîtea noi puteri și-atîtea\nzări noi în noi ai coborît.\n\nTu ne-ai trezit în piept izvorul\nacelor harnice simțiri\nce strîng într-un pahar de suflet\noceanu-ntregii fericiri.\n\nTu porți înflăcărarea noastră\nspre-al îndrăznelii nehotar\nsă n-aibă pentru noi pămîntul\nnici depărtări, nici stăvilar.\n\nPrin tine-ajungem la trăirea\nDumnezeieștilor minuni\npășim biruitori pe valuri\nplanăm măreț peste furtuni.\n\nMăreață Taină-a-mpărtășirii\nînalță-ne mereu mai sus,\nunindu-ne pe toți și-n totul\npe totdeauna cu Isus.\n"
}