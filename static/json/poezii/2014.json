{
"t" : "Isuse, azi e praznic",
"d" : "",
"s" : "Isuse, azi e praznic aici în lumea noastră\nsînt mesele-ncărcate, e traiul mulțumit\naprinsă e lumina la fiece fereastră\ne praznic mare astăzi... Crăciunul a sosit!\n\nPe noi tot așteptarea și astăzi ne apasă\ndeși-n ferești lumina aprinsă-i și la noi\ndeși tot cald e parcă azi și la noi în casă\ndin inimile noastre curg lacrime șuvoi.\n\n- O, toți au sărbătoarea ce an de an le vine\nc-o haină mai aleasă, c-o zi de trai mai bun\nde-aceea a lor fețe de zîmbet pot fi pline\nei pot să cînte astăzi, la toți e azi Crăciun.\n\nDar pentru noi și astăzi e tot Ajunul încă\najunul îndelungii și tristei așteptări\nîn jalea-nsingurării, din noaptea cea adîncă\nni-e inima la ușă, iar ochii-n depărtări.\n\nȚi-am pregătit Isuse nu ieslea de poiată\nci candida-ncăpere a inimilor moi\nȚi-am așternut în cale nu fîn ca altădată\nci albele petale a crinilor din noi.\n\nUmplut-am de podoabe a sufletului casă\nîntreaga-i încăpere cu drag am primenit\ncu cele mai alese din daruri stăm, pe masă\nTe-așteaptă, neatinse, pe Tine, Cel Dorit.\n\nO, vino și adu-ne întregul rai de soare\nivind și-n casa noastră a Praznicului zori\ne lung de zeci de veacuri ajunul de-așteptare\ne ceasul Liturghiei Slăvitei Sărbători.\n"
}