{
"t" : "În Ziua fără noapte...",
"d" : "",
"s" : "În Ziua fără noapte slăvi-Te-vom Isuse\nla sfintele-Ți picioare punînd în mut extaz\ncununile-Ți slăvite ce harul ni le puse\npe frunțile-nsorite ca cerul la amiaz.\n\nRăpiți privi-vom veșnic la Fața Ta Slăvită\nla toată măreția Supremei Frumuseți\ncînd vom putea pătrunde în Taina Negrăită\na dragostei, iertării și harului măreț.\n\nTu, Mire-al Frumuseții, din Slava Ta curată\nvei da Miresei Tale, Bisericii, luciri\niar Ea purta-va veșnic veșmîntul fără pată\ndin Fața Ta cea dulce, din dulcile-Ți priviri.\n\nȘi vei vedea atuncea ce Inima-Ți dorește:\ncopt rodul pîinii Tale și-al Sîngelui Tău rod\ncum veșnic Te urmează, cum veșnic Te slăvește\nmai alb ca zorii Slavei, un nesfîrșit norod!\n"
}