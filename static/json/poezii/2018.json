{
"t" : "Cuib de lut",
"d" : "",
"s" : "Cuib de lut umplut cu-atîta\ndragoste de Slavă\nce putere te mai ține\ninimă bolnavă\nde nu arzi și nu te mistui\ninimă bolnavă!\n\nCum nu te-a topit văpaia\ncîtă te-nconjoară\ncum nu te doboară oare\nmarea ei povară! -\ncum mai poți să porți în tine\nmarea ei povară?\n\nTe-ard de-atîția ani în taină\ndorurile - lavă -\ncum nu te-ai făcut cenușă\ninimă bolnavă,\ncă ești numai lut și umbră\ninimă bolnavă!\n\nCuib de foc ce-mi arzi viața\ncum nu pot eu oare\nsă te-arunc acolo unde-i\ndragostea vîltoare\nunde mistuie și arde\ndragostea vîltoare!\n\nUnde arde fericirea\nveșnic vîlvătaie\nsă te faci în ea un veșnic\ncîntec de văpaie\nnalt, strălucitor și veșnic\ncîntec de văpaie.\n\nDoar atunci afla-și-va stîmpăr\ndorul tău de Slavă\ncuib de lut umplut cu soare\ninimă bolnavă\nlut îndrăgostit de soare\ninimă bolnavă!\n"
}