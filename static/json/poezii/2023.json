{
"t" : "Soare-al veșniciei mele",
"d" : "",
"s" : "Soare-al veșniciei mele\nce-n extaz plîngînd Te-ador\noare cînd afla-mi-voi stîmpăr\nnesfîrșitului meu dor?\n\nOare cînd pe Brațu-Ți dulce\nfruntea-mi grea de străluciri\nvoi putea să-mi plec în pacea\nnegrăitei fericiri?\n\nInima ce-a ars atîta\nde-al iubirii sfînt suspin\ncînd afla-și-va lîngă Tine\nașteptatul ei alin?\n\nOchii ce-n adîncu-atîtor\nmii de lacrimi s-au topit\ncînd se vor scălda-n lumina\nSlavei Chipului Dorit?\n\nCînd cu-aceste două brațe\nce de-o viață se întind\nvoi putea-n sfîrșit ca poala\nmăcar poala să-Ți cuprind?\n\nCînd putea-Ți-voi numai Ție\nspune multul meu amar\ncare-mi arde răstignită\ninima-ngropată-n jar?\n\nCînd uitînd chiar și de Slava\nRaiului de haruri greu\nnevăzînd pe nimeni altul\nvei fi numai Tu și eu?\n\nCînd, căci zilele și anii\ntrec așa de-ncetinel\nși-acest lut mă ține parcă\nîn cătușe de oțel?\n\nCînd, o Soare Drag Isuse,\ncă n-am aripe să zbor\nanii-s lungi cît niște veacuri\nși mi-e dor, mi-e dor, mi-e dor!...\n"
}