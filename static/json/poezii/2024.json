{
"t" : "La Nunta Noastră",
"d" : "",
"s" : "La Nunta Noastră, Mire Sfînt\nva fi o bucurie\ncum nu s-a pomenit cuvînt\nnici Sus în Cer, nici pe pămînt\ncum din vecii n-a fost nicicînd\nși nici n-o să mai fie.\n\nVa clocoti în izbucniri\nde slavă Veșnicia -\nmărețe, necuprinse firi,\nadînci și tainice zidiri\nîn haru-acelei Fericiri\nstriga-și-vor bucuria.\n\nDin drumul ei spre Nesfîrșit\nÎntreaga-Alcătuire\no clipă-atunci s-o fi oprit\nși lumi ce nu s-au mai zărit\nîn haru-acela fericit\ns-o-mbrățișa-n iubire.\n\nDin înălțimi și din genuni,\no Mînă Preafrumoasă\ndin mii de raze și minuni\ndin sori, din stele și din luni\ntopi-va salbe și cununi\n- podoabe de mireasă.\n\nCînd sfinții Tăi cu mii de mii\nȚi-or auzi chemarea,\ndin munți, din ape, din pustii\nîn alb veșmînt de stele vii\npe-a Cerului de-argint cîmpii\nîși vor opri ninsoarea.\n\nȘi miile de mii de sori\nde îngeri și de raze\nîn haru-acelei Sărbători\nvor pune-a Cerului Comori\npe frunți de sfinți biruitori\n- cunună de topaze.\n\nȘi va urma Isus Iubit\nnespusa strălucire\na Nunții fără de sfîrșit\nunui norod preafericit\ncu Cel mai Scump și mai Dorit\nMîntuitor și Mire!\n"
}