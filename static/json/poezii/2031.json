{
"t" : "În tainicele-adîncuri",
"d" : "",
"s" : "În tainicele-adîncuri din sufletu-mi ascuns\nîn care niciodată și nimeni n-a pătruns\naș vrea Isuse Dulce Tu Singur să cobori\nsă-Ți vezi acolo strînse a dragostei comori:\nSmerenia, Tăcerea, Sfioasele priviri\nși toată Ascultarea de gînduri și simțiri.\n\nS-asculți acolo viersul ce n-a putut fi scris\nnemaicuprins de duhul în care zace-nchis\nnemaiajuns de pasul cuvîntului rămas\nneîncăput în lumea de forme și de glas\nnestăpînit de locul și zările ce-l țin\nrîvnind spre mai înaltul Cuprinsului Divin.\n\nȘi-acolo unde-i taina adîncului profund\nși unde numai Ochii Dumnezeiești pătrund\ncoboară și culege din gînduri și simțiri\nfrumsețea și dulceața de cînturi și iubiri\nascultă și privește cît ar dori și-ar vrea\ncăci nici cînta, nici plînge, eu nu le pot așa.\n"
}