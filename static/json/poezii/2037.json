{
"t" : "E mult de cînd e noapte",
"d" : "",
"s" : "E mult de cînd e noapte și lumea-i bîntuită\nde mii de duhuri rele cu ucigaș tumult\nni-e dor de Dimineața de-odihnă fericită\n- străjerule, străjere, mai e din noapte mult?\n\nPlîng inimi sfîșiate de-o lungă depărtare\nle ard atîtea rane și-au suferit atît\nși-așteaptă obosite un ceas de ușurare\n- străjerule, străjere, o cît mai este, cît?\n\nAtîți din cei ce-așteaptă sînt doborîți de jale\ngemînd sub greutatea ce inima le-a zmult\nși-așteaptă izbăvirea înștiințării tale\n- străjerule, străjere, mai este oare mult?\n\nE-atît de grea vegherea cînd noaptea se lungește\ncînd zarea e pustie și sufletul e jar\ncînd nu mai e putere, iar greul tot mai crește\n- străjerule, străjere, ah zorii nu răsar?\n\nAtît de grea ni-e starea cum n-a fost niciodată\nvin valuri tot mai grele cum n-am mai întîlnit\nsimțim c-a noastre inimi curînd n-o să mai poată\nah, răsăritul, străjerule iubit.\n\nStrăjer iubit vestește sfîrșitul suferinței\nsă cadă stăvilarul de piatră și de fer\nsă-nceapă Sărbătoarea dorită-a Biruinței\nși Nunta fericită a Mirelui din Cer.\n"
}