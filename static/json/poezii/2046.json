{
"t" : "Am lăsat în urmă lumea",
"d" : "",
"s" : "Am lăsat în urmă lumea și-am ajuns pe-ai Slavei munți\ncu-a Iubirii flăcări ars-am orice legături și punți\nsă rămînem pe vecie numai Singur Tu și eu\nnu mai vreau nici o comoară, sînt bogat, Isuse-al meu.\n\nTot ce poate să-mi dea lumea nu mai are nici un preț\nnu privesc decît spre-a Tale bogății și frumuseți\nnu m-atrage decît dorul după Tine Domnul meu\nsînt bogat că Te-am pe Tine, Tu mă-mbogățești mereu.\n\nO, al Veșniciei mele Dulce și Puternic Far\nTu mi-arați mereu mai scumpe țărmuri fără de hotar\nși mă treci prin stăvilarul Timpului încet și greu\nsă cuprind Nemărginirea strînsă-n Tine Domnul meu.\n\nDepărtat deplin de lume, de părinți și de copii\nTu-mi rămîi cea mai aleasă dragoste pe veșnicii\nștiu că tot în lume piere ca un stins fitil de seu\ndar Tu-n veci rămîi Același, tot mai Scump Isuse-al meu.\n\nTu simțirile ființei mi le umpli și le-nchegi\nTu Comoara vieții mele și iubirii mele-ntregi\nTu cu cît mă-nalți spre Tine tot mai însetat Te vreau\nTu ești Raiul vieții mele, numai Tu Isuse-al meu.\n\nAdă vremea, adă locul fericirii fără saț\nlîngă Tine să ne strîngă al Tău Scump și Dulce Braț\nsă rămînem împreună veșniciile apoi\nnumai ochii, numai glasul, numai Sînul Tău - și noi!\n"
}