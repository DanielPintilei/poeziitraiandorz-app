{
"t" : "Cu-atîta largă dărnicie",
"d" : "",
"s" : "Cu-atîta largă dărnicie\nmi-ai dat mereu, mi-ai dat Isus\ndin nesfîrșita-Ți bogăție\natîtea daruri mi-ai adus.\n\nMi-ai revărsat, că nu-i măsură\nsă le cunoască-ntregul preț\ncu bogăția lor umplură\ncuprinsu-ntregii mele vieți.\nȘi-azi parcă-mi prea apasă duhul\nși zarea parcă prea mi-o-nchid\ncă prea mi-mpiedică urcușul,\nca o povară, ca un zid...\n\nȘi-un gînd îndurerat îmi vine:\n- aceste-mbelșugări de har\npun între mine și-ntre Tine\nun nor, un zid, un stăvilar.\n\nDe nu Te văd ca altădată\nnici glasul nu Ți-l mai aud\ncu inima înfiorată\nși cu obraz de lacrimi ud...\n\nO, ia-mi aceste daruri, ia-le\nIsuse iarăși dintre noi,\nsă merg ușor din nou pe cale\nsă fiu sărac - dar amîndoi!\n"
}