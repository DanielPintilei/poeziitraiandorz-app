{
"t" : "Dragul mult iubirii mele",
"d" : "",
"s" : "Dragul mult-iubirii mele\nplin de raze-n păr,\nsub privirile de stele\nm-ai trezit sub măr\nstrălucind de haruri grele\nm-ai trezit sub măr.\n\nCerul se-ntindea sub mine\nzarea căpătîi\nm-a unit pe veci cu Tine\ndragostea dintîi:\ndulcea, minunata, sfînta\ndragoste dintîi.\n\nMi-ai umplut cu-a Ta privire\ninima de drag\nfericit de-a ei sfințire\nn-am mai fost pribeag\ndintr-un ceas de strălucire\nn-am mai fost pribeag.\n\nÎți ascult răpit Cuvîntul\nplîng cînd Ți-l ascult\noare unde-i azi pămîntul\nde-s în Cer demult\nunde s-a pierdut pămîntul\nde-s în Cer demult?\n\nDe ce oare-ntreaga Fire\ncîntă-acum așa?\nmai e oare fericire\ndulce ca a mea\nnu e, nu e fericire\ndulce ca a mea.\n\nUnde-i azi cetatea oare\nunde-s cîinii răi?\ncîntă-atîta sărbătoare\ndulce-n ochii Tăi\nnumai pace și iertare\ncîntă-n ochii Tăi.\n\nCîntă ca un roi de-albine\ncîmpu-n floare plin\nzările-s de taină pline\ntotul e divin\nlîngă Tine, lîngă Tine\ntotul e divin.\n\nȚes cununi de rouă zorii\nsă ne-anine-n păr\nfericiți nemuritorii\ncununați sub măr\nNunții Sfinte, Sărbătorii\ncununați sub măr.\n"
}