{
"t" : "Deși-a trecut",
"d" : "",
"s" : "Deși-a trecut atîta vreme\nde cînd Isuse Te urmez,\nde cînd iubirea Ta mă-ncîntă\nși-n harul Tău mă desfătez.\n\nDeși de-atîția ani, atîtea\nam pătimit și-am sîngerat,\nplătindu-mi partea mea de jertfă\nîn slujba Țelului curat.\n\n- Eu și-azi cu-aceeași bucurie\nși dor nestăpînit în piept\nca-n prima clipă de credință\nTe caut, Te chem și Te aștept...\n\nAcelași cîntec de iubire\ndin ziua-n care m-am predat\nȚi-l port în inimă și astăzi\ndoar mai adînc și mai curat.\n\nAcelași simțămînt statornic\nacelași duh și-același crez\nîn care m-am legat de-atuncea\npe-aceeași cale să-Ți urmez.\n\nDoar vremea ce-a trecut atîta\nîmi face graiul mai duios\nprivirea mai ne-ntoarsă-n urmă\nși viitorul mai frumos.\n"
}