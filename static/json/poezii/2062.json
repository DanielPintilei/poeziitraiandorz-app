{
"t" : "Peste-al anilor hotar",
"d" : "",
"s" : "Peste-al anilor hotar\nrăsar zorii noi răsar\npeste ei spre vîrful lor\nfac drum lung cu lungu-mi dor,\ndrum cu crini împodobit\npentru Domnul meu Iubit,\ndrum cu lacrimi lung și drept\ncă de ani și ani L-aștept,\ndrum de sfinte așteptări,\ndrum de rodnice-ascultări,\ndrum de cîntec și dorinți\npentru pașii Lui ce sfinți...\n\nArde-mi soarele de-amiaz\nlacrimile pe obraz\nuscă-mi vînt de răsărit\ngraiul stins și chinuit.\nUrme-nsîngerate las\nprafului la orice pas,\njar mi-e inima din piept\ndar aștept, aștept, aștept...\nNoapte lungă s-a lăsat\npeste-ntins și peste lat\npeste duh și peste gînd\nnici o rază luminînd...\nNumai mîinile se-ntind\ndupă zări ce nu cuprind\nnumai ochii se deschid\ncătre Dincolo de zid.\n\nBate ceasu-nfiorat\nmiezul nopții-ntîrziat\nah - și nici n-am tresărit\nSlava cînd m-a-nvăluit.\nȘi-ndelungii ani de jar\nazi mai scurți de-o clipă-mi par,\nne-nțelegem gînd cu gînd:\nDoamne, ai venit curînd!\n"
}