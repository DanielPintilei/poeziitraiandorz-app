{
"t" : "Frumoase dorurile mele",
"d" : "",
"s" : "Frumoase dorurile mele\nce liniște e-acuma-n voi,\ndupă furtunile acele\nce-au fost în noi și peste noi.\n\nCîndva plîngeați îndurerate\npe-atîtea drumuri și cărări\nlăsînd pe brazde-nsîngerate\nsămînța sfintelor chemări.\n\nCîntarea lacrimilor voastre\na liniștit atîta plîns\nși-atîtea suflete sihastre\nla Sînul Domnului ați strîns.\n\nIar astăzi lunga-ndurerare\ndin ochi, din suflet și din glas\nîntreagă s-a făcut cîntare\nnimica trist nu i-a rămas.\n\nTrecuta frîngere divină,\ncînd stau arare să te-ascult,\nmi-e parcă-o inimă străină\na plîns-o cîndva de demult.\n\nAtunci cine-ar fi-avut credință\nsă vadă roadele de-acum\nși-n ce măreață biruință\nsfîrși-va-nsîngeratul drum?\n\nPe urma ranelor durute,\npe urma anilor de chin,\nbelșugul roadelor plăcute\ne adunat acum din plin.\n\n- Frumoase dorurile mele\nce aur a rămas în voi\nde prin furtunile acele\nce-au fost în noi și peste noi!\n"
}