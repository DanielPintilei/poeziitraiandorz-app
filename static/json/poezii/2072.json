{
"t" : "În sfînta ascultare",
"d" : "",
"s" : "În sfînta ascultare a dragostei dintîi\nComoara mea întreagă Isuse Tu rămîi,\nde cînd Ți-am dat viața pe veci să fie-a Ta\natîta bucurie și pace-ai pus în ea\nși-atîta har mi-o umple legîndu-mi-o mereu\nmai cald și mai puternic de Tine, Domnul meu.\n\nCum cunoșteam eu oare că-n lume s-ar afla\niubire-adevărată, de n-o aflam pe-a Ta?\nCum cunoșteam că este pe-acest pămînt stricat\naievea fericire și har adevărat?\nCum cunoșteam atîtea cerești înviorări\nce mi-au născut izvorul duioaselor cîntări\nsau pacea fericită și limpede de azi\nca iezerul de munte sub soarele de-amiazi?\nAvîntul și puterea... atîtea mîngîieri\nce mi-au schimbat în aur trecutele dureri\ncum le aflam acestea Iubit Mîntuitor\nde nu Te-aflam pe Tine al Dragostei Izvor?\n\nO, uit încet trecutul cu rănile-i de jar\nși muta zvîrcolire a chinului amar\narar îmi vine-n minte ceva din tot ce-am plîns\nazi toate-s doar un murmur din ce în ce mai stîns.\nTrecuta usturime a cruntelor loviri\ne toată astăzi numai duioase amintiri,\nîn locul întristării trecutului cumplit\ne numai limpezime de soare liniștit.\n\nȘi toate-acestea numai prin harul Tău le am\ne datorită Ție ce sînt, din ce eram\ne datorită Ție schimbat acum în har\ntot ce-a fost fără seamăn de crîncen și barbar\nÎți datorez doar Ție tot harul ce-l aștept\nspre care cu credință azi sufletu-mi îndrept\nÎți datorez doar Ție lumina care-acum\ncu-atîta siguranță mă-nvăluie pe drum,\nurcîndu-mă spre Tine de negîndit cîndva...\n- O, toate fără Tine, cum le puteam avea?\nȘi cum recunoștința întreagă să-Ți arăt?\nde tot ce văd nainte rămas din îndărăt?\n\n- În sfînta ascultare a dragostei dintîi\nîntreaga mea Comoară, Isuse, Tu rămîi!\n"
}