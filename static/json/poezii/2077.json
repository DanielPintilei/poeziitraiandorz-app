{
"t" : "E cineva, cîntă",
"d" : "",
"s" : "Isuse, Isuse, ascultă acum\ndeparte, pe dealuri, prin văi, pe cîmpie\nun cîntec de lacrimi, de jertfă și drum\n- e cineva, cîntă prin zarea pustie.\n\nE cineva cîntă... E unul, sînt doi,\nsînt sute, sînt mii, sînt mulțimi fără zare\nși cîntă prin soare, prin noapte și ploi\nun imn de iubire, de har și chemare.\n\nE cîntecul meu de dragoste - strîns\ndin primul fior de grea sfîșiere\ndin ziua cînd Ție Isuse Ți-am plîns\nîntîia iubire și-ntîia durere.\n\nAscultă-l cum crește mereu mai aprins\nmereu mai puternic, mereu mai fierbinte\no Oaste, o țară, o lume-a cuprins\no nalță, o-ncîntă și-o poartă nainte...\n\nAscultă-l Isuse... - e imnul slăvit\ndin ziua cînd haru-Ți veni peste mine\nși-n care-Adevărul a rupt strălucit\ntristețea trăită departe de Tine.\n\nAscultă-l Isuse - e-ntregu-mi avut\nputerea, avîntul și sfînta iubire\ncomoara-mi întreagă, întîiu-mi născut\nadus pentru Tine supremă jertfire.\n\nAscultă-l Isuse în ceasul ceresc\ncînd harfa se sfarmă pe culmi de extaze\ncînd lutul apune, cînd ochii privesc\nuimiți, Veșnicia de slavă și raze.\n"
}