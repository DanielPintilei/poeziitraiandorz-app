{
"t" : "În lunga noapte",
"d" : "",
"s" : "În lunga noapte-a așteptării\nce-atît de tristă ne-a cuprins\nIsuse, cîntecele toate\nși bucuriile s-au stins.\n\nDoar sus pe culmile vegherii\nun singur cîntec mai e viu\nun singur dor mai stă de strajă\nprin al furtunilor tîrziu.\n\nPe cea mai naltă creangă cîntă\nrăzbătător și neînvins\nmai sus ca urletul furtunii\nși mai spre larg hotar întins.\n\nE cîntecul credinței noastre\nbiruitor și neschimbat,\nacordurile lui curate\nmereu mai nalt și larg străbat.\n\nIsuse, umple-l de putere\nîn lume iarăși renăscînd\nnebiruită-ncredințarea\ncă Tu vei reveni curînd.\n\nSă nu ne-nvingă întristarea\nși nici singurătatea grea,\nnici teama nopții-apăsătoare,\nnici dor străin de voia Ta.\n\nCi biruind cu ușurință\nputerea orișicărui rău\nc-o mai puternică credință\nsă cînte Viitorul Tău.\n"
}