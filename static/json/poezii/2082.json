{
"t" : "Ce-ai dori tu oare?",
"d" : "",
"s" : "Ce-ai dori tu oare inimă-ntristată\nsuflete sărmane după ce suspini?\n- bunurile lumii? - ceață-mprăștiată\nastăzi par de-a pururi, mîine sînt ruini!\n\nInimi frămîntate, suflete sărmane\ndupă ce-alergați voi, oare ce-ați dori?\n- frumusețea lumii? - lacrime și rane\nce încîntă astăzi mîine va-ngrozi.\n\nSuflet singuratic, inimă-ntristată\noare ce dorești tu, după ce suspini?\n- ai văzut o floare?  - vine toamna-ndată\nși s-a dus parfumul și-i rămîn doar spini!\n\nInimă-nsetată, suflet fără pace\ndupă ce te zbați tu, oare ce dorești?\n- fericirea lumii? - nor ce se desface\npiere-n clipa-n care crezi c-o dobîndești!\n\nCe dorești sărmane, ce aștepți tu oare\nslavă, prietenie, zbor ne-mpiedicat?\n- n-aștepta zadarnic, lumea nu le are\nși-ai să vezi aceasta cînd te-ai înșelat.\n\nCauți tu mîntuirea? - Ea e, numai ea e\nsingura comoară suflete sărac!\nde-o adapi cu lacrimi, de-o porți în văpaie\nși-o hrănești cu sînge, vei avea-o-n veac!\n"
}