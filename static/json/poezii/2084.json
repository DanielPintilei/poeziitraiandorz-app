{
"t" : "Iubite, cînd vei fi...",
"d" : "",
"s" : "Iubite, cînd vei fi departe\nde sori și de lumini încins\nadu-ți aminte prima rază\nîn suflet cine ți-a aprins.\n\nCînd vei fi-ajuns pe culmea naltă\nspre care-ai vrut și te-ai luptat,\nadu-ți aminte mîna care\nla primii pași te-a ajutat.\n\nCînd vei fi-ajuns stăpîn pe harul\ncereștii lumii de melodii\nadu-ți aminte cine-n suflet\nți-a scris întîile-armonii.\n\nCînd vei fi-ajuns cu-ntreg hotarul\nvieții tale înflorit\nadu-ți aminte ochii care\nîntîii crini ți-au răsădit.\n\nCînd dragostea-ți va umple viața\ncu tot cuprinsu-i minunat,\nadu-ți aminte sînu-acela\nce te-a-ncălzit și legănat.\n\nAdu-ți mereu, adu-ți aminte\nși niciodată nu uita\ncît preț, ce jertfe și ce lacrimi\ns-au dat spre fericirea ta!\n"
}