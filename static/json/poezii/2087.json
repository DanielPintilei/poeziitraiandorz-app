{
"t" : "Vis",
"d" : "",
"s" : "Era așa de răcoroasă\nși de frumoasă noapte-atunci\nîmi era somn și frig și teamă:\n- visam că sînt cu Tine-n lunci.\n\nSă mă-ncălzesc m-ai strîns la Sînu-Ți\nși-n haina Ta m-ai învelit\nde-am adormit în iarba udă\nadînc și dus și fericit.\n\nEra, Isuse, ceasul dulce\ncînd toate mamele dormeau\nîmbrățișate cu copiii\nce-n vis prin somn, le surîdeau.\n\n... O, cît doresc de-o înserare\ns-adorm cu îngerii Tăi mici\nși legănat pe-o luncă verde\nsă nu mă mai trezesc aici.\n\nSă mă trezesc Acolo unde\ndemult iubirea mea s-a dus\nși unde să privesc aievea\nuimit Frumsețea Ta Isus.\n\nSă Te-nsoțesc pe veci alături\npe-a Tale răcoroase lunci\natît de fericit Isuse\nprecum eram în vis atunci!\n"
}