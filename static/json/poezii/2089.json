{
"t" : "Am fost aleși",
"d" : "",
"s" : "Am fost aleși să fim o jertfă de-nviorare pentru voi\nfiind supuși de Domnul nostru atîtor lungi și grele munci\nsub Mîna Lui atîta vreme ne-a curs al lacrimii șuvoi -\nazi voi cîntați cu bucurie, fiindcă noi am plîns atunci.\n\nPrin viscoliri de ierni vrăjmașe am fost trimiși în loc oprit\ns-aducem focul sfînt s-aprindă al vostru suflet înghețat\nazi voi cîntați cu bucurie, vi-e dorul inimii-mplinit\ndar nouă ne e arsă viața prin care darul v-am purtat.\n\nDin jertfa inimilor noastre ce neștiut s-au mistuit\nați strîns voi binecuvîntarea și-avîntul inimii v-ați strîns\nce bine că nu știți voi prețul ce-n locul vostru l-am plătit\ncă poate n-ați cînta nicicînd, dac-ați cunoaște cît am plîns.\n\nDar fericirea că pe-ntinsul acestor zări cîndva pustii\nse leagănă acum belșugul bogat și greu și sănătos,\nîntrece înmiit durerea din anii cruntelor urgii\nsub care-am dezgropat comoara transfigurării prin Hristos!\n"
}