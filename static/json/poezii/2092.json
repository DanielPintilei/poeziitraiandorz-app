{
"t" : "M-ai izbăvit",
"d" : "",
"s" : "M-ai izbăvit Isuse din mîini de sînge pline\nși mi-ai scăpat viața din arșița durerii\nm-ai ridicat odată spre culmi așa senine\n- de ce-mi lași azi secate izvoarele puterii?\n\nȘtii cît mi-a fost odată viața plină-plină\ncu dulcea, minunata și sfînta-Ți armonie,\ncum Îți cîntam Iubirea Slăvită și Divină\n- de ce-mi lași azi doar jalea pe harfa mea pustie?\n\nMi-ai arătat frumsețea și harul fericirii\ncum unui ars de sete i-arați un strop de apă\n- de ce de-atunci în dorul și-n chinul ne-mplinirii\nnădejdi făr-alinare tot sufletul mi-l sapă?\n\nO, Tu mă vezi Isuse, strigînd zdrobit spre Tine\ndin mijlocul atîtor dureri sfîșietoare\n- cînd mi-ai scăpat viața de-atîtea ori cu bine\nde ce acuma singur mă lași în luptă oare?\n\nÎndură-Te de mine cînd duhul meu slăbește\nși cînd răbdarea zace învinsă de povară\nori luntrea mea salveaz-o, ori marea-mi potolește\nori inima înalță-mi, ori fiara mi-o doboară.\n"
}