{
"t" : "E-atît de greu",
"d" : "",
"s" : "E-atît de greu prin valea umbrei\nși-a-ntunericului lung,\nde cînd mi-s pașii fără stare\nam obosit și tot n-ajung.\n\nPrivim spre zările-așteptării\nși nici o rază nu zărim\nde-nchisul prag al îndurării\nzadarnic fruntea ne-o zdrobim.\n\nO, unde e făgăduința\nslăvitei Reveniri curînd?\nni s-au topit de lacrimi ochii\nși inimile așteptînd.\n\nCînd oare vom zări Limanul\nspre care-am obosit vîslind\nși Ținta dinspre care ochii\niubirii nu se mai desprind?\n\nCînd oare vom vedea sfîrșitul\nacestei lupte îndelungi\nși se vor șterge de pe suflet\naceste-nsîngerate dungi?\n\nCînd oare, că și ieri și astăzi\nși mîine-avem același drum,\no Doamne-nvie-ne nădejdea\ndin proaspătul răbdării scrum.\n"
}