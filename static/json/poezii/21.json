{
"t" : "Noaptea Nașterii",
"d" : "",
"s" : "Noaptea Nașterii...\nși zarea, albă, ca un vis s-arată\nsub opincile-nghețate neaua scîrțîie călcată.\n\nUndeva, pierdut în ceața de lumină albă rece\nun colind s-aude-o clipă,\ndoar o clipă,\nși-apoi tace.\nPe la fiecare casă rîd ferestrele-n lumină,\ne de-atîta bucurie toată noaptea asta plină.\nDe pe-o uliță pierdută, din colindul dinainte,\nca pe-o aripă de înger lin răsună trei cuvinte:\nIa sculați dragi gospodari\ncăci vin astăzi oaspeți rari\nflorile dalbe!\n\nAstăzi undeva departe,\nunde gîndu-abia pătrunde\nla a lumii rugi de veacuri,\ntainic Dumnezeu răspunde.\nÎnfășat stă-acum în iesle\nmic Copil,\nStăpînul lumii\nstrălucesc în juru-I toate albe ca argintul spumii\niar din ceruri, steaua sfîntă,\ndulce raza și-o coboară\npeste iesle, peste staul,\npeste-o Mamă și Fecioară.\n\nÎncărcați cu daruri scumpe\nvin trei magi să I se-nchine,\nse coboară cor de îngeri din țăriile străine\nși-n cîntări aduc vestirea la păstorii de la staur\npentru Fiul Sfînt din iesle împletind cununi de aur.\nToți Îi cîntă-acum Osana, - \nnoaptea parcă-i zi cu soare\nîngerii,\npăstorii,\nmagii,\ntotul este-n sărbătoare!\n\nIar pămîntu-mbracă haina albă pentru prăznuire, - \nvine Domnul:\nsă ne afle așteptîndu-L cu iubire.\n\nBinecuvîntat fii Doamne, Cel ce vii cu bucurie\nfă ca inimile toate să Ți se deschidă Ție!\n"
}