{
"t" : "Sub apăsarea Mîinii Tale",
"d" : "",
"s" : "Sub apăsarea Mîinii Tale\nde gheața suferinței strîns\nîmi plînge sufletul Părinte\ncum nu mai știu să mai fi plîns.\n\nGem ca izvorul care plînge,\nîn murmur chinuit de stînci,\nca picurii amari de sînge\ndin fundul unei rane-adînci.\n\nCa lupta crîncenă-a seminței\nsub ura bulgărilor grei\nca strigătul descătușării\ndin temnița robiei ei...\n\nDar lumea n-a-nțeles adînca\ndurere-ascunsă sub cuvînt\nau ascultat cum plîng Părinte\nși-apoi m-au lăudat... cum cînt.\n\nCu cît mi-a fost mai crîncen chinul\nși mai adînc suspin mi-a scos\nmi-au spus cu fețe fericite:\ncînți mai frumos, tot mai frumos.\n\nO Doamne, uită-mi tînguirea\ndin tot ce-am scris prea-ndurerat\ndin toate să-Ți rămînă numai\nce-i cîntec cu adevărat.\n"
}