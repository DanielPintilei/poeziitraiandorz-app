{
"t" : "Sfîrșit e tot ce-a fost durere",
"d" : "",
"s" : "Sfîrșit e tot ce-a fost durere\nsfîrșit pe veci e-al tău suspin\nspre veșnicii de mîngîiere\no vino, Ceru-ntreg te cere\nIubito, scoală-te și vin’.\n\nTrecute-s ploile dușmane\nse face-acum pe veci senin\ntrecută-i iarna de prigoane\no vin’ să-ți vindec orice rane\nIubito, scoală-te și vin’.\n\nPrivește florile de stele\npe care-n calea ta le-anin\npe pajiștile Țării Mele\nsă te-ncununi pe veci cu ele\nIubito, scoală-te și vin’.\n\nDe-azi depărtarea e sfîrșită\nuniți vom fi de-acum deplin\nla Veșnicia Strălucită\no vino Sora Mea iubită\nIubito, scoală-te și vin’.\n\nCu cîntec și cu veselie\ne cerul cerurilor plin\npe strălucita lor cîmpie\nsă strălucești de bucurie\nIubito, scoală-te și vin’.\n\nO vino, viile-nflorite\nîmpart parfumul lor divin\nîn Pomul Vieții pîrguite\nte-așteaptă roadele dorite\nIubito, scoală-te și vin’.\n\nO vino-n Veșnica Cetate\nsă bem al Nunții Noastre Vin\nsă facem veacuri minunate\nun cîntec și-o iubire toate\nIubito, scoală-te și vin’.\n"
}