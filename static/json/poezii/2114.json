{
"t" : "O, ce frumoasă ești Iubito",
"d" : "",
"s" : "O, ce frumoasă ești Iubito\nBiserică, Mireasa Mea\nce minunate sînt a tale\npodoabe ce te fac așa\nce minunată ți-e credința\npăstrată-n cugetul smerit\ncurată, sinceră, adîncă\nși-aceeași pînă la sfîrșit.\n\nO, ce frumoasă ți-e Nădejdea\nce nu s-a clătinat nicicînd\nprin orișice-ncercări aceeași\ntărie și-ndrăzneală-avînd\nce îngerească ți-e Iubirea\nce lîngă Mine te-a ținut\nîn dulcea, negrăit de dulcea\nunire de la început.\n\nCe sfîntă ți-este curăția\ndin dulcii limpezi ochii tăi\nce n-au privit nicicînd pe nimeni\ncăzuți, disprețuiți și răi\nce mișcătoare umilința\nasemeni crinului rănit\nce-și dăruie mai mult mireasma\ncu cît e și mai mult zdrobit.\n\nCe îndelungă ți-e răbdarea\nce te-a-nvățat să lupți și blînd\niertînd să suferi pîn-la moarte\nși să nădăjduiești crezînd\nce înduioșătoare mila\nce te-a plecat spre cel lovit\nsă mîngîi, să ajuți, să dărui\nnemustrător, tăcut, simțit...\n\nCe-mbelșugat și dulce-i rodul\ncu-atîtea lacrimi semănat\naltarul miilor de jertfe\nce strălucit e-ncununat\nce fericit e-mpodobită\nîn totul tot făptura ta\no, ce frumoasă, ce frumoasă\nești tu pe veci Mireasa Mea!\n"
}