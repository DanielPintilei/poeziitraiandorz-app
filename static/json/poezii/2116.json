{
"t" : "La poarta ta...",
"d" : "",
"s" : "La poarta ta bat azi îndurerate\na dragostei duioase stăruinți\ncu lacrima tăcerii-nduioșate\ndin vremea primei noastre cunoștinți.\n\nAdu-ți aminte, o adu-ți aminte\nde-ntîiul har, de dragostea dintîi\nde fericirea fără de cuvinte\nce te ținea mereu să mai rămîi.\n\nCînd ușa ta Mi-era mereu deschisă,\ncînd rugăciunea ta veghea pe prag,\ncînd ochii tăi purtînd lumina-nscrisă\nînsenina cîntările de drag.\n\nAdu-ți aminte zilele acelea,\n- și uită-te la starea ta de-acum\ncînd stau și bat, cînd lacrimile Mele\nla poarta ta închisă cad în drum!\n\nDeschide-Mi iar, deschide-acea-ncăpere\nîn care-ardea iubirea ta demult\niubirea ta, Iubirea Mea o cere\nmai fă-Mă iar ca glasul să-ți ascult.\n\nIubirea Mea răsară neschimbată\ncu mai mult dor te cheamă înapoi,\niubirile ce-au fost unite-odată\nse caută cu mai multă sete-apoi.\n\nDeschide-I iarăși Celui care bate,\ndeschide-i iarăși dragostei fierbinți\ndeschide-mpărtășirilor curate\ndin vremea-ntîiei noastre cunoștinți.\n"
}