{
"t" : "Bolnav de iubire",
"d" : "",
"s" : "Bolnav de iubire și zdrobit de jale\nam pornit pe drumuri lungi a Te găsi\nsă-Ți sărut cu lacrimi urma Urmei Tale\nși măcar odată Fața a-Ți privi.\n\nȚi-am greșit Isuse, mi-am călcat cuvîntul\nȚi-am trădat iubirea, sînt un lepădat\ndar azi sînt în stare să-nconjur pămîntul\nsă sărut obrazul care L-am scuipat.\n\nUnde-ai mers? o, unde ai plecat Tu oare,\nsfîșie căința sufletul meu tot\nrisipesc pe drumuri lacrime amare,\ne pustiu și-s singur, Doamne nu mai pot.\n\nViața mi-e zdrobită, iar în jur haine\nurlă numai fiare groază și fiori\nși-a înfipt Durerea mii de colți în mine...\n- iată Doamne plata celor trădători!\n\nVai, sînt gol și singur și privesc cu jale\nstîrvul pentru care eu Te-am părăsit\nn-am pus preț pe harul ascultării Tale\nși-azi mi-e-ntregul suflet ars și pustiit.\n\nAm crezut iubirea ceva de vînzare\nanii-atîtor jertfe i-am pierdut din gînd\nScumpa mea Comoară, n-am putut fi-n stare\ns-o plătesc cu sînge, dar să nu mi-o vînd.\n\nAm crezut că astfel va-nceta odată\nzbuciumul și lupta cu răniri de jar,\nam zis: DA, iar astăzi viața mi-e-ncleștată\nde-nmiite cazne, zbucium și amar...\n\nMîinile ispitei negre și haine\nvălul curăției crud mi-au sfîșiat\nși-aruncară-n tină sufletul din mine\n- ce-am făcut cu Tine, Darul meu Curat!\n\nUnde-i curăția mea de altădată,\nunde-i frumusețea limpezii priviri,\nunde-i fericirea sfîntă și curată\ndin înfiorarea primei ei iubiri?\n\nUnde ești iubirea mea de-ntîia dată,\nlegănată-n lacrimi și trezită-n cînt?\n- Azi trecută-i lupta, azi e pace-afară\ndar în suflet plînge cel mai drag mormînt.\n\nAh, Te caut pe drumuri noaptea printre stele\npe-unde-au dus odată farmec pașii Tăi,\ndar nu-i nimeni-nimeni, numai în cetate\nlatră tot aceiași cîini flămînzi și răi.\n\nNu mai cîntă cîmpu-n zumzet de albine\nzorii sînt departe, cerul e-nnorat\ndepărtări și veacuri mă despart de Tine...\n- Oare-așa-i răsplata celor ce-au trădat?\n\nO, de se mai poate să-mi primești fierbinte\nlacrima căinței, plînsul meu amar\ndin acel tezaur ce-am avut nainte\nÎți mai cer Isuse o fărîmă doar:\n\nFă măcar odată să-Ți mai văd privirea\nca să știu că totuși nu m-ai lepădat\ncă în al Tău Suflet n-a-ncetat iubirea\n- să Te aflu iarăși unde Te-am lăsat!\n"
}