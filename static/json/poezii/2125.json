{
"t" : "Ce fierbinte e iubirea",
"d" : "",
"s" : "Ce fierbinte e iubirea\ncare cîntă-n mine\nce adînc și nalt e focul\ndorului de Tine\narde-mi inima și glasul, dorul după Tine.\n\nChiar cînd ud cu lacrimi grele\npîinea mea amară\nsau mi-adorm în flăcări gîndul\nseară după seară,\ncu iubirea Ta mă mîngîi seară după seară.\n\nO, de-aș fi-ntr-un munte singur\nnumai eu cu Tine,\nsau în larg de ape unde\nnimeni nu-i cu mine\nsă nu fie să m-audă, nimeni lîngă mine!\n\nȚi-aș striga de-adînc, din suflet\nnu știu cum iubirea\ncare-mi nalță și-mi sfințește\nviața și simțirea\nfericindu-mi fără margini viața și simțirea.\n\nÎnsă nu sînt nici în munte\nnici în larg de apă\nsînt legat de ani și ziduri\nharul Tău m-adapă\npîinea dragostei mă ține, harul Tău m-adapă.\n\nPîn-la ultima suflare\nvreau a mea trăire\ns-o-nalț către Tine-un tainic\ncîntec de iubire\ndulce, negrăit de dulce cîntec de iubire.\n\nȘi să trec cu el pe buze\napa morții lată\nsă Ți-l cînt apoi în ceruri\nveșnicia toată\npentru veșnica-Ți iubire veșnicia toată.\n"
}