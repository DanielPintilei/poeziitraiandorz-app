{
"t" : "Eu sînt al Tău",
"d" : "",
"s" : "Eu sînt al Tău - Isuse Doamne\nce blînd mi-e sufletul și plin\ncînd mi-l învăluie iubirea\ncu valuri ce din Tine vin.\n\nEu sînt al Tău - ce imn de slavă\nîmi umple-a inimii simțiri\ncînd spun aceste dragi cuvinte\nce n-au alt seamăn nicăieri.\n\nEu sînt al Tău - pînă-n străfunduri\nmă umple-al Tău fior divin\nca mii și mii de harfe-atinse\nde mîini de heruvimi din plin.\n\nEu sînt al Tău - în bucurie\nse sting uitatele-mi dureri\nși-o pace veșnică se varsă\npe zbuciumul de pînă ieri.\n\nEu sînt al Tău - pe veșnicie\nmerg după Tine fericit\nmi s-a sfîrșit singurătatea\nși chinul mi-e pe veci sfîrșit.\n\nUimiți stau îngerii s-admire\npriveliști de nemaivăzut\nDumnezeiasca-mpărtășire\nc-un strop a Celui Ne-ncăput.\n\nȘi cîntă preamărind Misterul\nNeînțeles, Etern și Sfînt\nIubirea ce coboară Cerul\nîmbrățișat peste pămînt.\n\nȘi toți fiorii fericirii\nnespuse sufletu-mi pătrund\ncă sînt al Tău, al Tău Isuse\nși-n har, ca-n soare mă afund...\n"
}