{
"t" : "Cît de neuitată ești",
"d" : "",
"s" : "Cît de neuitată ești... dar ce departe-i\nazi a ta căldură, Casa Prieteniei...\ndulcea ta-ncăpere, scumpă grija Martei\ndragostea lui Lazăr, inima Mariei.\n\nCum era acolo zîmbetul de soare\ncum ningeau cireșii straturi de petale\nașternînd pe drumuri albele covoare\npentru bucuria revenirii Tale...\n\n- Unde-i primăvara dulce de-altădată\ncînd peste portiță înflorea scumpia,\ncînd umbla prin casă Marta ocupată\ncînd vorbeai cu Lazăr, cînd cînta Maria...\n\nCum era hotarul plin atunci de floare\nși întreg cuprinsul plin de tinerețe,\nplin era de cîntec pînă-n larg de zare\nnumai bucurie, numai frumusețe.\n\nCînd urcai cu soții calea pe colină,\nTe-nsoreau cu raze lacrimile serii\nși-Ți zîmbea căsuța albă din grădină\ncu înfiorarea sfîntă-a revederii.\n\nIar în fața casei să-Ți deschidă poarta\narătînd în zîmbet toată bucuria\nTe-așteptau iubiții: bucuroasă Marta\nprietenește Lazăr, lăcrimînd Maria.\n\nȘi-n căsuța albă ca o sărbătoare\nde înduioșarea întîlnirii plină\nrăspîndea miresme busuiocu-n floare\nprin fereastra largă care dă-n grădină...\n\n... Cum au fost de scumpe clipele acele\ncît de neuitate și de fericite\nși-astăzi vai, Isuse, n-a rămas din ele\nnumai amintirea umbrelor iubite.\n\nS-a sfîrșit frumoasa, dulcea lor poveste\ns-a plecat portița, s-a uscat scumpia\ndus demult e Lazăr, Marta nu mai este\nplînge-n casa goală singură, Maria.\n\nCînd Te vei re-ntoarce vei găsi Isuse\ndin ruini grăindu-Ți neuitata șoaptă...\n- căci cînd și Credința și Nădejdea-s duse\nDragostea rămîne, plînge și așteaptă!\n"
}