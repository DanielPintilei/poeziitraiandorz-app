{
"t" : "Doar lîngă Tine",
"d" : "",
"s" : "Doar lîngă Tine-mi aflu pacea\ncînd totu-n jurul meu e plîns\ndoar Tu îmi mîngîi sfîșierea\ncînd sufletul e-n chinuri strîns.\n\nDoar lîngă Tine-mi aflu-alinul\ncînd geme inima amar\nși ochii-ntunecați de lacrimi\nrecapătă seninul iar.\n\nDoar lîngă Tine-mi aflu-odihnă\ncînd marea urlă-n jurul meu\ncînd lupt cu-nvîrtejiri cumplite\nși ceasul ispitirii-i greu.\n\nDoar Tu-mi împrăștii norii negri\nși-nlături trăsnetul cumplit\nTu-mi rupi zăvoarele de-aramă\nspre locul larg și liniștit.\n\nDoar Tu, cînd Fața Ta-mi răsare\nși Glasul Tău îmi spune blînd,\npoți stinge marea-mi frămîntare\no pace-adîncă aducînd.\n\nDoar Tu poți liniști furtuna\nși valurile ce ne zbat\ncînd noaptea prea demult ne-apasă\nși sufletul ni-e prea-ncărcat.\n"
}