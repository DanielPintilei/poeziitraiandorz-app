{
"t" : "Se va desface-odată",
"d" : "",
"s" : "Se va desface-odată cortul acesta ce se cheamă trup\na firii rădăcini simți-vom că ni se smulg și ni se rup.\n\nCă scuturăm de peste aripi și de pe gînduri tot ce-i lut\ncă într-o ultimă privire întoarcem ultimul salut.\n\nCă spunem ultimul adio spre țărmul ospitalier\nce ne-a adăpostit o clipă iubirea noastră-n drum spre Cer.\n\nȘi diafan ne vom desprinde ca fulgul dus de-un vînt ușor\ncu aripi largi spre veșnicie plutind despovărați de dor.\n\nCocori scăpați din Nordul unde fiorduri și ghețari se-ntind\nde cîntec vom umple nălțimea spre Sudul însorit suind...\n\n... Sus la picioarele Iubirii de lîngă care-ntîi ne-am smult\nne vom lăsa sosind Acasă ca de departe, de demult.\n\nȘi-n Mîna Celui Drag vom pune tot ce-am putut păstra din vis:\ninelul logodirii noastre ce ni l-ai dat cînd ne-ai trimis.\n"
}