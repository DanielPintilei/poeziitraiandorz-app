{
"t" : "De unde-i cîntecul acesta?",
"d" : "",
"s" : "De unde-i cîntecul acesta\ncare-mi trezește-așa suspine?\n- ah, știu: demult Isuse-odată\ncîndva-l cîntam și eu cu Tine.\n\nDe unde știu cărarea asta\nce-mi pare cunoscută bine?\n- ah, mi-amintesc: cîndva Isuse\nmergeam și eu pe ea cu Tine.\n\nDe unde știu cuvîntu-acesta\nce-acum mereu în minte-mi vine?\n- ah, mi-l spuneai și mie-odată\natunci cînd ascultam de Tine.\n\nO, numai pacea de-altădată\nși bucuria nu-mi mai vine\nrămas-au toate-acolo unde\ncîndva m-am despărțit de Tine.\n\nAzi cînd îmi reamintesc de toate\nse rupe inima din mine:\ndoar eu sînt vinovat Isuse,\ncă eu Te-am părăsit pe Tine!\n\nO, de-aș putea lăsa păcatul\nsă pot plîngînd veni la Tine\npierdutul har de altădată\ndin nou l-aș regăsi, știu bine.\n\nÎntoarce-mă Isuse iarăși\nprin dulcile-amintiri senine\nspre starea ce-o aveam odată\natunci cînd ascultam de Tine!\n"
}