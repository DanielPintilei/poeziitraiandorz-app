{
"t" : "Așa Isuse-aș vrea așa - 1",
"d" : "",
"s" : "Așa Isuse-aș vrea așa\ncîntarea mea să fie\ndin cînturile lumii-ntregi\nsă poți simțirea să-i alegi\nsă fie-ntregul dor în ea\nașa Isuse-aș vrea așa\ncîntarea mea să fie.\n\nAșa Isuse-aș vrea așa\nsă-mi fie mulțumirea\nca ascultînd-o-n ea să vezi\ncă nu uit cît Îți datorez\nadînc recunoștința mea\nașa Isuse-aș vrea așa\nsă-mi fie mulțumirea.\n\nAșa Isuse-aș vrea așa\ncredința mea să fie\naceeași cum a fost întîi\nși-n ea statornic să rămîi,\nîntreagă după voia Ta\nașa Isuse-aș vrea așa\ncredința mea să fie.\n\nAșa Isuse-aș vrea așa\nsă fie-a mea nădejde\nca orișice s-ar întîmpla\nsă cred, s-alerg, să lupt așa\ns-ajung la biruința Ta\nașa Isuse-aș vrea așa\nsă fie-a mea nădejde.\n\nAșa Isuse-aș vrea așa\niubirea mea să fie\nsenină ca un cer senin\ncurată ca un sfînt alin\nprecum a fost iubirea Ta\nașa Isuse-aș vrea așa\niubirea mea să fie.\n\nAșa Isuse-aș vrea așa\nsă fie-a mea răbdare\nsă simți că nu-s neliniștit\nși nici că-ndur fiind silit\nci-i pașnică precum a Ta\nașa Isuse-aș vrea așa\nsă fie-a mea răbdare.\n\nAșa Isuse-aș vrea așa\ntăcerea mea să fie\nca pacea-ntinsului senin\nși făr-ascunsul urii spin\nprecum a fost Tăcerea Ta\nașa Isuse-aș vrea așa\ntăcerea mea să fie.\n\nAșa Isuse-aș vrea așa\nîn tot să-Ți seamăn Ție\nsă simți, să recunoști că sînt\nun strop din Viul Tău Cuvînt\no rază din Lumina Ta\nașa Isuse-aș vrea așa\npe-ntreaga veșnicie!\n"
}