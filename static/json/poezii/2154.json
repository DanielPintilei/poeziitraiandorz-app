{
"t" : "Eu Te păstrez Isuse",
"d" : "",
"s" : "Eu Te păstrez Isuse pe veci în locul drag\ndin chivotul ființei, prin Taina-mpărtășirii\nși cea mai dulce clipă mi-e-atunci cînd mă retrag\ncu Tine-n rugăciunea și-n liniștea Iubirii.\n\nTot ce mi-ai dat prin viață am strîns și-am tot păstrat\nanaforă sfințită din masa-mbelșugată\nea-i hrana mea de astăzi pe unde-am înnoptat\nîn loc pustiu pe drumul spre Casa-ndepărtată.\n\nCînd inima sfîrșită abia mai poate-n drum\ndin Tainica Ființă cu foame ospătată\nși prinde iar putere prin arșiță și scrum\nsă creadă și să lupte mai caldă și mai trează.\n\nPăstrează-mă Isuse Te rog la Sînu-Ți Drag\nși Te păstrează-n mine prin Taina-mpărtășirii\ncăci veșnicia-i clipă atunci cînd mă retrag\ncu Tine-n rugăciunea și-n liniștea Iubirii.\n\nȘi cît rămîi Tu-n mine și-n Tine eu rămîn\numblarea vieții mele e roadă și lumină\nființa mea sfințită de dulcele Tău Sîn\nse va cuprinde-n Tine eternă și divină.\n"
}