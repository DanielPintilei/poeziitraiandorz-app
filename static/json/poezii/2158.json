{
"t" : "N-am vrut să fiu",
"d" : "",
"s" : "N-am vrut să fiu ca apa ce, dusă, nu mai vine\nnici ca și norii toamnei ce trec și nu mai vin\nnici ca un vis ce pleacă uitîndu-și visătorul\nnici ca nimic ce lasă un neîntors alin...\n\n- Am vrut, ca rîndunica, să-ntorc de orice dată\nc-o nouă primăvară la locul neuitat,\nca soarele ce-ntoarce în orice dimineață\nc-o față fericită spre unde-i așteptat...\n\n- Dar n-am fost ca nici una din cîte pot să plece\nci-am fost cum e iubirea cu foc ascuns și mut\nce nu se poate smulge să plece niciodată\nci arde pîn-la moarte tot unde s-a născut.\n\n... Atîția ani Isuse! - Cîte plecări și lupte\niar eu sînt tot cu Tine mergînd spre-același Țel!...\nacesta-i tot avutul ce mi-a rămas pe lume\ndar tot ce-am dat păstrîndu-l, e fum pe lîngă el...\n"
}