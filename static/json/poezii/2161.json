{
"t" : "Cum cîntăreții",
"d" : "",
"s" : "Cum cîntăreții-n stare-adîncă\nsfîrșind, pun mîinile ușor\npe corzile ce sună încă\nstingînd tăcut vibrarea lor.\n\nCum coarda stinsă odihnește\nsub mîna celui ce-a cîntat\ncînd imnul jertfei ei plutește\ntot mai duios și-ndepărtat.\n\n- Așa Isuse Dulce-mi curmă\na inimii vibrare, lin,\ncînd în acordul cel din urmă,\ncîntarea-mi voi sfîrși deplin.\n\nIar cît sub Mîna Ta duioasă\nvei odihni a ei vibrări\ncîntarea du-mi-o mai frumoasă\ndin veac în veac, din zări în zări.\n\nȘi-n clipa Învierii-adie-i\nfiorul ei din noi trezit\nsă-Ți cînte-n corul veșniciei\nDivinul Imn. Desăvîrșit!\n"
}