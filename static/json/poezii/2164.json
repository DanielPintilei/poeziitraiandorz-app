{
"t" : "Chiar dac-ar fi",
"d" : "",
"s" : "Chiar dac-ar fi să-ndur din greu\ndureri și lanțuri și rușine,\najută-mi Dumnezeul meu\nsă nu pot să mă las de Tine.\n\nChiar dac-ar fi să fiu răpit\nși-n noapte dus de mîini haine\noricît închis și chinuit\nsă nu pot să mă las de Tine.\n\nChiar dac-ar fi să mi se ia\ntot ce-am avut pe lîngă mine,\nsărac și gol, de-aș rămînea\nsă nu pot să mă las de Tine.\n\nChiar dac-ar fi să zac flămînd\nbolnav și-uitat la uși străine\nlovit și alungat, nicicînd\nsă nu pot să mă las de Tine.\n\nChiar dac-ar fi cei dragi ai mei\nrăpiți și duși de lîngă mine\nzdrobit de dorul după ei\nsă nu pot să mă las de Tine.\n\nChiar dac-ar fi să știu că mor\ndeparte dus în zări străine\ntînjind de-al casei mele dor\nsă nu pot să mă las de Tine.\n\nChiar dac-ar fi să fiu ucis\nde cei cu mîini de sînge pline\npîn-la sfîrșit să spun deschis\ncă nu pot să mă las de Tine.\n\nIar pentru toate-acestea, Sus,\ntot ce doresc eu de la Tine\ne ca să văd atunci Isus\ncă nici Tu nu Te lași de mine!\n"
}