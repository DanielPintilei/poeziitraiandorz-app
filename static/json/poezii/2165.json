{
"t" : "Eu n-am să mor",
"d" : "",
"s" : "Eu n-am să mor din lume, mă voi preface-un steag\npurtat în lupta sfîntă, arzînd în fîlfîire\nmă voi preface-o harfă, cîntînd și mai cu drag\neroicul din jertfă, sublimul din iubire.\n\nMă voi preface-o cruce nălțată tot mai sus\no candelă de rugă, de veghe și-așteptare\no dîră luminoasă pe urma lui Isus,\no proaspătă fîntînă mereu răcoritoare,\no trîmbiță cerească cu sunet deslușit\nși-o sabie de flăcări eroic mînuită...\n- Că-n fiecare-i crezul prin care n-am murit\nși-n toate, veșnicia tot lui Hristos trăită.\n\nEu n-am să mor din lume, cînd va pieri ce par\nnu mă căutați în groapă, în vis și-n amintire\n- voi fi mai viu ca astăzi, un fără-de-hotar\nîndemn spre conștiință, spre cîntec și-nfrățire.\n"
}