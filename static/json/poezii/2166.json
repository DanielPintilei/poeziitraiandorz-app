{
"t" : "Se-ntoarce primăvara",
"d" : "",
"s" : "Se-ntoarce primăvara în fiecare an\nși prima primăvară tot mai adînc mi-o-ngroapă\ndar Timpul care trece cu umblet diafan\nspre Dulcea primăvară dorita urmă-mi sapă.\n\nÎntoarce Mînă Sfîntă mai grabnic și mai calm\nîn cartea vieții mele poemele nescrise\nși pana mea grăbește-o spre cel din urmă psalm\ncîntat în fața Slavei cu porțile deschise.\n\nIar cînd opri-mi-vei Timpul în Maiul însorit\ndă-mi harfa ce mă cheamă de Dincolo de vreme\nsă-mi cînt peste milenii de alt Tărîm trăit\ndin altă amintire, eternele-mi poeme.\n"
}