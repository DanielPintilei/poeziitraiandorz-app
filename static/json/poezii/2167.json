{
"t" : "Fii larg la inimă...",
"d" : "",
"s" : "Fii larg la inimă și darnic\nfă binele cu pas tăcut\ncă n-ai făcut, vei plînge-odată\ndar n-ai să plîngi c-ai prea făcut.\n\nAscultă sfatul și-ndrumarea\nîndreaptă-te cînd ești mustrat\ncă nu asculți, vei plînge-odată\ndar n-ai să plîngi c-ai ascultat.\n\nMergi fericit în orice vreme\noriunde te-ar chema Isus\ncă nu te-ai dus, vei plînge-odată\ndar n-ai să plîngi că prea te-ai dus.\n\nFii răbdător pînă la moarte\noricît de-adînc ai fi brăzdat\ncă n-ai răbdat, vei plînge-odată\ndar n-ai să plîngi c-ai prea răbdat.\n\nIubește cald întotdeauna\nchiar și pe-acei ce te-au zdrobit\ncă n-ai iubit, vei plînge-odată\ndar n-ai să plîngi c-ai prea iubit.\n\nȘi iartă plin de bucurie\ntot răul pe nedrept purtat\ncă n-ai iertat, vei plînge-odată\ndar n-ai să plîngi c-ai prea iertat.\n\nDin ce-ai văzut să ai credință\nși pentru tot ce n-ai văzut,\ncă n-ai crezut, vei plînge-odată\ndar n-ai să plîngi c-ai prea crezut.\n"
}