{
"t" : "Recunoștință Doamne",
"d" : "",
"s" : "Recunoștință Doamne pentru Lumina Ta\nși pentru ochii care mi i-ai deschis s-o vadă\npentru mereu aceeași dintîi iubirea mea\nși Adevărul Unic ce inima să-l creadă.\n\nRecunoștință pentru Cuvîntul Tău Cel Sfînt\nși pentru mintea care curat să-L înțeleagă\nși pentru ziua care am pus-o legămînt\nși pentru tot ce viața adînc, din ea, mi-o leagă.\n\nRecunoștință Doamne de prietenii iubiți,\nde fericirea care prin ei dai vieții mele,\nde visele-mplinite, de fiii dăruiți\nde lacrimile care mi le-ai schimbat în stele.\n\nRecunoștință Doamne de-un sfințitor calvar,\nde toată mîngîierea nădejdii luminoase,\nde-apropierea Țintei cu tot mai noul har,\nde roada tot mai dulce a crengilor frumoase.\n\nRecunoștință Doamne de tot ce ne-a durut\naducător de largă comoară nesecată,\nde rodul tot mai tainic, mai dulce, mai tăcut\nce-l gustă rugăciunea de fiecare dată...\n"
}