{
"t" : "Cum marea și-aduce",
"d" : "",
"s" : "Cum marea și-aduce spre țărmul dorit\nadîncul suspinelor grele\nȚi-aduc din străfunduri Isuse Iubit:\ncomoara cîntărilor mele.\n\nCum vîntul și-aduce din drum nesfîrșit\nspre munte parfum de vîlcele\nȚi-aduc de prin lupte Isuse Iubit:\nmireasma cîntărilor mele.\n\nCum crinul și-aduce din noapte smerit\nspre soare potirul cu stele\nȚi-aduc de prin bezne Isuse Iubit:\nlumina cîntărilor mele.\n\nCum stupul de munte și-adună trudit\ndin stîncă dulceața-n inele\nȚi-aduc din durere Isuse Iubit:\nnectarul cîntărilor mele.\n\nȘi-n ceasul răpirii înalt și slăvit\niubirea Ți-ncheagă din ele\nfrumoasă ca Tine Isuse Iubit:\ncununa cîntărilor mele.\n\nCînd sufletu-mi cîntă arzînd strălucit\nȚi-aduce-n sclipiri de mărgele\neterna-nchinare Isuse Iubit:\nfrumsețea cîntărilor mele!\n\nSărută-l și-ascultă - că-Ți dă fericit\nîn starea și-n clipele-acele\nsuprema-i iubire Isuse Iubit:\nCîntarea Cîntărilor mele!\n"
}