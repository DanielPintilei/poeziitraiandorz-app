{
"t" : "Fiecare despărțire",
"d" : "",
"s" : "Fiecare despărțire\nde-o ființă ce-ai iubit\neste-un strop de nimicire\nți-este-o parte din sfîrșit.\n\nFiecare strîns de gene\neste-un văl peste lumini\n- teama veșnicei Gheene\nsă te facă să suspini.\n\nFiecare-apus de soare\neste-o-nștiințare iar:\n- poate pentru-a ta sculare\nmîine n-o să mai răsar...\n\nFiecare seară este\no chemare spre mormînt\n- poate fără nici o veste\nsă te prăbușească-un vînt.\n\nFiecare suferință\neste-un sfînt îndemn de Sus\nspre-a-L chema cu pocăință,\nși cu lacrimi pe Isus.\n\nFiecare, fiecare\nsă te facă să te temi\n- după înc-o amînare -\ncă-n zadar ai să-L mai chemi!\n"
}