{
"t" : "O, semnul Lui...",
"d" : "",
"s" : "O, semnul Lui... cînd vine-n zbuciumare\nrăspuns îndelungatei rugăciuni,\ne marea,\nsfînta,\nunica salvare\ncorăbiei cuprinsă de furtuni.\n\nO, cînd apare-n ceasul chinuirii,\nla grelele răscruci de așteptări,\ne farul strălucit al mîntuirii\nîn bezna neștiutelor cărări!\n\nO, semnul Lui, e fulger ce-n primejdii\nîți sparge nori și ziduri de mormînt\nși în adîncu-amar al deznădejdii\nlumină-aduce sufletului frînt.\n\nE duhul, focul care izbucnește\nîn glas atunci cînd vorbele aprind,\ne strălucirea sfîntă ce plutește\npe fața fericitului murind.\n\nO, semnul Lui e liniștea deplină\nsub mîna-nverșunaților dușmani\ncînd poți goli cu inima senină\npaharul voii sfinte-n Ghețimani.\n\nȘi e puterea harului ce-aprinde\navîntul sufletului dezrobit,\ncînd renăscut aripile-și întinde\ndin lut spre cerul care l-a primit.\n\nO, semnul Lui... cînd neagra-ntunecare\ndin viața mea pe veci a-mprăștiat,\nce pace, ce lumină, ce-ndurare,\nce gînduri noi, ce noi simțiri mi-a dat!\n\nO, cînd privirii inimii s-arată\nrăspuns la rugăciunea-n ceasul greu\npier griji și răni și temeri - și deodată\nîntreg coboară ceru-n jurul meu.\n\n... O, Semnul Lui, pe nori cînd va apare\nDumnezeiescu-I Semn Biruitor\nva nimici tot răul de sub soare\nprin zorii Veșnicului Viitor.\n\nPuterea Lui va despica morminte\nunind iubirea adormită ieri\ncu cea de azi schimbată-n cînturi sfinte\nde strălucirea-ntîiei Învieri...\n"
}