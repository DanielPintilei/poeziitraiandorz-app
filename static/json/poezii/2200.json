{
"t" : "Cînd vezi pe cîți",
"d" : "",
"s" : "Cînd vezi pe cîți viteji i-nfrînge\npăcatul blestemat și hîd\nte bucuri de-orișicine plînge\nși-i plîngi pe toți cei care rîd.\n\nCînd vezi pe cîți nebuni i-mpinge\nnesocotința-n iad, de vii,\n- să fugi de tot ce-ți poate stinge\nlumina sfintei curății.\n\nCînd vezi pe cîți eroi de frunte\ni-au nimicit ispite mici,\n- fugi de păcatele mărunte\nca de mai-marii inamici.\n\nCînd vezi cîți înțelepți se lasă\nde slava lumii cumpărați,\n- nu-ți da smerenia frumoasă\nnici pe cununa de-mpărați.\n\nCînd vezi pe cîți trimeși, din cale,\ncruțarea vieții i-a oprit,\ncinstește-ți jertfa slujbei tale\ncu prețul cel mai neclintit.\n\n... Sărmani pierduți, cum își vor stoarce\namarul inimii curînd\ncînd, dinspre Rai, nu vor întoarce\nla Iad, nici unii neplîngînd.\n"
}