{
"t" : "Încredințează-ne iubire",
"d" : "",
"s" : "Încredințează-ne iubire\ncă-n clipa-n care-am acceptat\nsă dăm un preț de plîns ori sînge\ne tot așa cum l-am fi dat.\n\nC-atunci cînd acceptăm Lumina\nam și ajuns sfințiți de ea,\nc-odată noaptea biruită\nnu-i luptă să mai fie grea.\n\nC-atunci cînd acceptăm calvarul\nam și ajuns biruitori,\ncă cel ce-a-nvins, în el, viața\ne-nvingător de mii de ori.\n\nC-atunci cînd acceptăm ocara\nnimica nu va fi prea greu,\nvor curge pietrele, dar ochii\nni-i vom scălda în Dumnezeu.\n\nC-atunci cînd acceptăm mormîntul\nam și ajuns nemuritori\n- pot, cît vor vrea să ne zdrobească\nnoi și sîntem biruitori.\n\nCă moartea acceptată vrednic\nși liniștit și curajos\ne-o biruință și-o cunună\nși-o-mpărtășire cu Hristos.\n"
}