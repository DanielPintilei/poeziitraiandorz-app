{
"t" : "Iubire, nici nu știu să spun",
"d" : "",
"s" : "Iubire, nici nu știu să spun\nce bună-ai fost cu mine\ncăci harul tău cu cît l-adun\nmereu mai mare-mi vine.\n\nÎmi ceri o jertfă, pare foc\nși-mi tremură privirea\ndar ea-i doar tainicul mijloc\nprin care-mi dai sfințirea.\n\nÎmi ceri un iad pe-un Paradis\nși-un praf pe-o avuție,\nîmi ceri o clipă cît un vis\nși-mi dai o veșnicie.\n\nÎmi dai o cruce - și mi-o iei\nc-o dragoste voioasă\ncăci cea mai grea din partea ei\nasupra Ta apasă.\n\nÎmi ceri un dar, - îl dau voios\nși de-unde-l iau, tot crește\ncăci înmiit mi-ntorci, prisos,\nde nu se mai sfîrșește.\n\nÎmi ceri doar dragostea să dau\nc-o inimă grăbită\nși-n veci apoi tot iau și iau\n- și unda-i nesfîrșită.\n"
}