{
"t" : "Cu fiecare noapte",
"d" : "",
"s" : "Cu fiecare noapte murim cîte puțin\ncu noaptea cea din urmă ajungem morți deplin.\n\nCa-ntr-un sicriu ne-ntindem în orice așternut\ngrăbind spre cel din urmă, rămas necunoscut.\n\nCu orice somn pătrundem în locul tăinuit\npe care, cel din urmă, ni-l dă pecetluit.\n\nDin orice drum întoarcem cu trupul tot mai stors\ndoar drumul cel din urmă rămîne neîntors.\n\nTot mai spre Înviere suim din orice zori\ndin zorii cei din urmă ieșim nemuritori.\n\nNimic n-avem din locuri, din case și poteci\ndoar locul cel din urmă e-al nostru pentru veci.\n\n- Cu cîtă-nțelepciune s-ar cere să privim\nspre orice clipă care putem să n-o sfîrșim.\n\nCu cîtă lepădare spre tot ce parcă-avem\ncu cîtă dărnicie spre tot ce mai putem.\n\nCu cîtă dezlipire de tot ce întîlnim\ncînd mergem dintre toate mai goi de cum venim.\n"
}