{
"t" : "Sînt în lume Legi și Taine",
"d" : "",
"s" : "Sînt în lume Legi și Taine nepătruns de înțelepte\npîn-la care Cunoștința n-are-aripi, nici pași, nici trepte\npîn-la care nici urechea și nici ochiul nu pătrunde\n- Ce Putere le-a dat oare? Ce Lumină le ascunde?\n\nEle sînt! De cînd sînt ele? Pînă unde se-ntind oare?\nCîte sînt? Și cine ține calea lor nemuritoare?\nCine le supune totul? Cine-nchide-a lor uși grele?\nEste-n ele Adevărul? Sau în El sînt, toate, ele?\n\nCare-i Mintea ce Ființa și Mișcarea le-a creat-o?\nCare-i Cheia lor? Și cine poate spune: asta-i! Iat-o!\nCine le-a pătruns Adîncul? Cine numărul? Și Naltul?\nCine poate spune: - Acesta-i înțelesul lor, nu-i altul!\n\nCine poate spune: Eu sînt Centrul care le susține!\nÎnceputul lor, Mijlocul și Sfîrșitul lor e-n Mine!\nÎnaintea tuturora Eu am fost, - și-n urmă ele\ntoate sînt scîntei din vatra Minții și Iubirii Mele!\n\n... Cine, inimă îngustă? Cine, minte mărginită,\nce te miri de orișicare strop de taină limpezită\nce, cu mii de ani de cazne, de-abia poți afla o rază\ndin Lumina Nepătrunsă ce le-a dat și le păstrează!\n\nNu Cunoașterea - sortită să rămînă tîrîtoare\nci Credința poate pînă la-nțelesul lor să zboare\nnumai ea dă pași și aripi pentru Veșnicele Trepte\ncare duc spre Legi și Taine nepătruns de înțelepte!...\n"
}