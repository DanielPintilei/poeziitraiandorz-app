{
"t" : "Ce mult ne stăpînește Astăzi",
"d" : "",
"s" : "Ce mult ne stăpînește Astăzi\nde parcă nici n-a fost vreun ieri\nși parcă nici n-ar fi vreun mîine\n- ci numai Astăzi-de-dureri.\n\nSau numai Astăzi-de-plăcere\nde încîntare și belșug -\n- uităm de Ieri cel ca un leagăn\nși Mîine, cel ca un coșciug...\n\nUităm de Ieri, uităm de Mîine\ncum n-ar fi fost, sau n-ar mai fi\nși stăm robiți de Astăzi numai\nde parcă-i Timpul tot, o zi.\n\nUităm, uităm... dar și-Astăzi trece\nca alte zile mii și mii\nce pierdem azi, sau credem veșnic\nsînt - mîini - păreri de rău tîrzii.\n\n... O, nu fii prea robit de Astăzi\nnici prea zdrobit, nici prea-ncîntat\nPrezentu-i scurt, iar Viitorul\nnecunoscut și neașteptat.\n\nCi-apleacă-ți inima, mai bine,\nsmerindu-ți-o spre Dumnezeu\ncă-n El e liniștea deplină\ndincolo de ușor, sau greu.\n"
}