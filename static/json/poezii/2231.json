{
"t" : "Am cu păcatul un război",
"d" : "",
"s" : "Am cu păcatul un război\nne-nduplecat și sîngeros\nși pînă-n Ziua mea de-Apoi\nlupt, între el și-ntre Hristos.\n\nCînd rădăcina vechii firi\nstrecoară inimii venin\ncu ultimele-mpotriviri\nmă rog, mă mustru și mă-nchin.\n\nCînd ramurile firii noi\nîmi cîntă ca un stup ceresc\nsuspin și cînt și zbor - și-apoi\nnici nu-nțeleg cît îndrăznesc.\n\nDe rîd o clipă spre păcat\nport ani de plîns către Hristos\nși-un pas nevrednic mi-e mustrat\nde-un lung calvar anevoios.\n\nVreau orice umbră să-mi plătesc\ncu însutite străluciri\ncăci vreau, plătind să întîlnesc\nDumnezeieștile priviri.\n\nDoresc sfîrșitul credincios\nși pînă-n cel din urmă ceas\nnici la păcat,\nnici de Hristos\nn-am să mă las, n-am să mă las!\n"
}