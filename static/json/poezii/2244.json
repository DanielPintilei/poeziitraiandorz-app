{
"t" : "M-apropiu de-orice muncă",
"d" : "",
"s" : "M-apropiu de-orice muncă așa ca de-un altar\nde orice suferință precum de-o rugăciune\nm-apropiu de-orice seară așa ca de-un hotar\nla care pot în pace sfîrșitul a mi-l pune.\n\nM-apropiu de-orice suflet de mamă ca de-un cer\ndin care numai lacrimi și dragoste izvoară\nm-apropiu cu-nchinare de orișice mister\nîn care Nepătrunsul, Prezența și-o-nfășoară.\n\nM-apropiu de-orice lucru ca de-o ființă grea\nde taine și-nțelesuri atît de minunate\nm-apropiu de tăcere ca de lumina cea\nîn care-a-nchis Iubirea comorile ei toate.\n\nM-apropiu de-orice cruce cu Chipul lui Hristos\nasemeni ca de Crucea pe Golgota nălțată\nmi-apropiu de-a Lui rane sărutul dureros\ncu-același sfînt cutremur de fiecare dată.\n\nM-apropiu cu sfială de tot ce nu-nțeleg\nm-apropiu cu răbdare de orișice durere,\nm-apropiu cu veghere de tot ce mai culeg\nîn trecerea grăbită spre moarte și-nviere.\n\nCă-n toate mă apropiu de Tine Drag Isus\nîmbrățișîndu-Ți zarea iubirii nearătate\nspre Ziua Nesfîrșită, în care neapus\nîmi va luci-nțeleasă, frumsețea pusă-n toate.\n"
}