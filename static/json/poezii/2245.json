{
"t" : "Orice mărire ai avea",
"d" : "",
"s" : "Orice mărire ai avea\no vei lăsa odată\nși-ai să te-afunzi în gloata cea\npe veci de veci uitată.\n\nZadarnic ai să vezi atunci\npierzarea fioroasă\ncînd azi de sfintele porunci\nși de Hristos nu-ți pasă.\n\nOrice comori vei fi avut\nle vei lăsa pe toate\nși mai sărac cum te-ai născut\nvei duce doar păcate.\n\nOricîți prieteni vei fi strîns\nde toți te vei desparte\nși singur te vei duce-n plîns\nși-n chinul fără moarte.\n\nȘi oricît aur strîngi acum\ncu lacomă plăcere\nîl lași curînd și pleci pe-un drum\nde veșnică durere.\n\nO, ce-ai să faci cînd vei vedea\ncă moartea te sugrumă\ncă tot ce-ai strîns rămîne-așa\nsă-ți pară ca o spumă?\n\nDar ce-nțelept vei fi acum\ncăutînd de mîntuire\nși dînd ce este vis și fum\npe-o veșnică mărire!\n"
}