{
"t" : "Astăzi lîngă mine",
"d" : "",
"s" : "Astăzi lîngă mine am aflat o frunză,\ncine știe oare pe-unde-a străbătut\nde-a putut prin ziduri, biata, să pătrunză\npîn-aici la mine în mormîntul mut!\n\n- Sora mea iubită, sora mea de-afară\nruptă ca și mine de pe-un ram iubit,\nspune-mi ce anume vînturi te luară\noare ce haină mînă te-a răpit?\n\nTe creșteau călduțe razele de soare,\nte-adormeau în zîmbet legănări de vînt,\nți-nsoțea iubirea cor de surioare\n- și-astăzi stai cu mine\ndoi într-un mormînt!\n\nUnde-ți este ramul plin de surioare,\nsoarele cel dulce, vîntul iubitor...\ncîntecul de-afară unde este oare?\n- ți-a rămas doar plînsul și-amintirea lor!\n\nSora mea iubită ce-ai venit de-afară,\nruptă ca și mine dintr-un loc iubit,\nnu-ți mai plînge locul!\nvine-o primăvară\ncînd ne va renaște mult mai fericit!\n\nRăsări-va iarăși Soarele Iubirii\nși ne va renaște din acest mormînt,\neu în bucuria dulce-a înfrățirii,\ntu-ntr-un mugur dulce legănat de vînt!\n"
}