{
"t" : "Cu cîtă-nțelepciune",
"d" : "",
"s" : "Cu cîtă-nțelepciune s-ar cere să pășim\ncînd nu știm calea clipei de-ajungem s-o sfîrșim.\n\nCu cîtă lepădare de tot ce parc-avem\ncînd nu știm lîngă toate cît încă mai sîntem.\n\nCu cîtă pocăință spre orișice păcat\ncînd nu știm dacă mîine mai poate fi iertat.\n\nCu cîtă dezlipire de tot ce întîlnim\ncînd nu știm niciodată napoi de mai venim.\n\nCu cîtă dărnicie spre tot ce-am mai putea\ncînd nu știm dacă mîine vom fi sau vom avea.\n\nCu cîtă grabă sfîntă spre-al mîntuirii dar\ncînd nu știm dacă mîine nu poate fi-n zadar!\n"
}