{
"t" : "Ce slab e glasul meu",
"d" : "",
"s" : "Ce slab e glasul meu Isuse,\ncît vreau să spun, și tot nu pot\n- cuvîntul meu e doar o rază\niar harul Tău, - e-un soare tot.\n\nMinune, zic că-i al Tău Nume\ndar ce puțin e cît am spus\nÎți zic Iubire, - mult e Doamne\ndar mult mai mult e ce-i nespus.\n\nÎți zic... dar orișicît Ți-aș zice\nnevrednic simt orice cuvînt\n- încep să caut atunci, dar nu e\npe-a Ta măsură, nici un cînt.\n\nÎncep să plîng... cu imn de lacrimi\nsă mă înalț să Te cuprind\nce mare-i lacrima, dar Tu ești\nși mai departe strălucind...\n\nAlerg înfrînt la Contemplare\nși-ngenuncheat tăcînd, Te-ador\nși-abia atunci Ți-ajung aproape\nși Te cuprind odihnitor...\n\nOricît aș vrea să spun vreodată\nsimt totu-nchis... și mă supun\nchiar ce-aș dori să spun mai dulce\nnu-mi este-ngăduit să spun.\n"
}