{
"t" : "Teme-te de Ochiul Veșnic",
"d" : "",
"s" : "Teme-te de Ochiul Veșnic\ncare-ți vede-orice-ascuns\nși de clipa cînd, de toate,\nai să mergi să dai răspuns.\n\nTeme-te și vino astăzi\nla Hristos, încrezător\nnumai El îți poate-aduce\nun sfîrșit nemuritor.\n\nTeme-te de focul veșnic\ncare arde fără scrum\nși de care nu-i scăpare\nnumai pe-al Golgotei drum.\n\nTeme-te de plînsul veșnic\ncare-l vor vărsa-n pustiu\ncei ce nu privesc spre Domnul\ndecît cînd e prea tîrziu.\n\nTeme-te de chinul veșnic\nce va arde nemilos\nconștiința celor care\nlepădat-au pe Hristos.\n\nTeme-te de-amarul veșnic\ncare-i partea celor răi\ncare n-au căutat în lume\nsfintele vieții căi.\n\nTeme-te de Judecată\ncă e vai pe veci de-acel\ncare la Hristos va merge\nfără-a fi venit la El!\n"
}