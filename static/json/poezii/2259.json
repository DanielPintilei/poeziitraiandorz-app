{
"t" : "Să nu pot izgoni din mine",
"d" : "",
"s" : "Să nu pot izgoni din mine\nnimic din dorul neuitat\nce cu cîntări și cu suspine\natît de-adînc mi le-am legat.\n\nSă nu-i uit nici o clipă sfîntă\nsă nu-i pierd nici un strop din har\nsă nu-i las nici o zare-nfrîntă\nși nici un pas pierdut măcar.\n\nSă nu zac unde cad vreodată\nci să mă scol grăbit spălînd\ncu lacrimi urma vinovată\nmai hotărît să-nving luptînd.\n\nSă plec grăbit de orișiunde\nvăd că Hristos este-alungat\nsă mă-ngrozesc de tot ce-ascunde\nvreo-ngăduință spre păcat.\n\nSă-mi ard în focul necruțării\norice păcat din rădăcini\nsă merg pe calea înfrînării\noricît mi-ar fi de grea de spini.\n\nSă mă frămînt de-orice durere\nsă ard pentru-a oricui păcat\nsă plîng pentru-a oricui cădere\n- dacă-s creștin adevărat.\n"
}