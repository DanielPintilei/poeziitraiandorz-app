{
"t" : "Luptă-te, dar niciodată...",
"d" : "",
"s" : "Luptă-te, dar niciodată\nnu-nceta zicînd: de-ajuns\n- lîngă tine totdeauna\npoate fi-un dușman ascuns.\n\nSeamănă, dar niciodată\nsă nu spui: am isprăvit,\n- uită-te ce necuprinderi\nmai sînt încă de muncit.\n\nMîngîie, dar niciodată\nsă nu spui: ajunge-acum\n- vezi ce multe răni și lacrimi\nsînt pe-al vieții aspru drum.\n\nSufere, dar niciodată\nnu te plînge: nu mai pot\n- cît ți-ar fi de-amar paharul\nfundul lui e miere, tot.\n\nDă. Jertfește-te. Împarte-ți\ninima cu tot din ea\n- că nu dai, ci strîngi, cît veșnic\nvei fi-uimit cît vei avea.\n\nAstfel a făcut în clipa\ncît a fost pe-aici Hristos\n- și-avuția Lui se-ntinde\ncît de Sus și cît de Jos!\n"
}