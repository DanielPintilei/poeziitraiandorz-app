{
"t" : "Noapte în Gheenă",
"d" : "",
"s" : "Ca umbra fioroasă a solului osîndei\nse lasă grea noptarea din zările pustii\ncu noi torturi să roadă scheletele flămîndei\nmulțimi de viermi, ori oameni, înmormîntați de vii.\n\nS-a dus o zi...\nce bine-i cînd înc-o zi se duce,\nsfîrșește-un veac de foame, de chin și de bătăi\nși vine noaptea, noaptea -\no de-ar veni sub cruce,\nsă nu mai vezi doar foame și groază-n ochii tăi.\n\nBaraca-i plină, plină... prin gropi și prin noroaie\npe jos, n-au loc, grămadă-s cu sutele trîntiți\nzac unii peste alții murdari și uzi, o claie\nde putrede cadavre, de monștri-nvinețiți!\n\nDe-ți vine-n gînd o clipă, în pragul adormirii,\ntrecuta zi, - \nte zgudui și-o izgonești avar!\nȘi-n vis te roade-ntruna tortura-nchipuirii:\nvezi pîini,\nvezi mese-ntinse,\nși cînd să mînci - dispar!\n\nPrin sîrme urlă vîntul cu ger și cu zăpadă,\nvecinul nu mai geme,\nnici tremură\nciudat!\n- Toți sar cînd cade, lespezi, tavanul pe grămadă\nel nici tresare...\ndoarme, adînc:\n- s-a liberat!\n\nAbia cînd se alină infernul gălăgiei\nabia atunci s-aude cîți gem și cum tușesc,\nte înfiori privindu-i, ca-n spasmele-agoniei\nsînt oameni?\ndar n-au parcă, nimica omenesc!\n\nPlantonul doar mai mișcă tîrîndu-și prin unghere\no umbră uriașă de schelet străveziu...\nCum trece, parcă-i moartea ce numără-n tăcere\ncinci sute de cadavre închise-ntr-un sicriu.\n\nO Doamne, azi de-aicea vezi nimeni nu mai poate\nspre cer măcar să-și nalțe nici gîndul cel mai mic!\ncoboară-Te-n adîncul acesta Tu și-l scoate\nfă totul doar Tu Singur, ei nu mai pot nimic!\n"
}