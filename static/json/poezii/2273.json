{
"t" : "O, cerule-nstelat!",
"d" : "",
"s" : "O, cerule-nstelat ce tainic\nmărturisești pe Dumnezeu\na-cărui frumuseți și-ntinderi\nle-arăți și le ascunzi mereu!\n\nO, soare strălucit și falnic\nce minunat mărturisești\npe-Acel al cărui Chip și Zîmbet\nși dragoste și milă ești!\n\nO, munți înalți, cît de puternic\nși de măreț mărturisiți\npe Dumnezeu de-a cărui Mînă\nși-nțelepciune-ați fost zidiți!\n\nO, cîmpule-nflorit ce dulce\nmărturisești înfiorat\ndesăvîrșita frumusețe\na Celui care te-a creat!\n\nO, văi adînci, o vînt puternic\no mări cu larg înspăimîntat\no codri-ntinși vuind de tunet\n- cum ne grăiți de-nfricoșat!\n\nO, veșnic necuprinse-ntinderi\nce-asurzitor și ce tăcut\nne-nvinuiți mărturisindu-L\npe-Acela care v-a făcut!\n\n... Ce dezvinovățiri să poată\nafla în fața Ta acel\nce n-a vrut Doamne nici să creadă\nnici să-nțeleagă-n nici un fel?\n"
}