{
"t" : "Mi-am luat prin soare",
"d" : "",
"s" : "Mi-am luat prin soare, crucea către Țel\n- undeva în urmă, într-un orb noroi\nrămînea trecutul, îmi luam din el\nzborul, numai zborul fără-ntors napoi.\n\nEra primăvară... și frumos era\ncalea numai cîntec, mersul numai zbor\ncrucea numai raze, zarea scînteia\nsoare, numai soare fără pic de nor.\n\n- Dar ce fără veste vîntul s-a stîrnit\ncînd prea fără temeri și prea gol eram\ncîndva, la trezire, mi-nălțam rănit\ntrunchiul, numai trunchiul, fără pic de ram.\n\nAni mi-am mers prin soare\nmi-am zbătut prin vînt\nși mi-am strîns prin gerul crîncenei suiri\ndragoste și jertfă, țel și legămînt\ncrucea, numai crucea fără trandafiri.\n\nPrimăvară Dulce, drumu-i încă sloi\nzarea-i încă umbre, mersul tot suiș\npînă unde-i oare încă pentru noi\nnoapte, numai noapte fără luminiș?\n\nVine, vine, vine Ziua fără-Apoi\nNuntă fără capăt, har fără-asfințit\ncrucea numai raze, cerul numai noi\nslava numai slavă fără de sfîrșit!\n"
}