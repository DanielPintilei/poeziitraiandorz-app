{
"t" : "Ce-nalt Ți-arați Tu",
"d" : "",
"s" : "Ce-nalt Ți-arați Tu noaptea-ntinsul\nnemărginirilor de stele\nși ziua cum le-ascunzi sub vălul\nluminii care-l tragi pe ele!\n\nDe n-ar fi noaptea să ne-arate\na-Tale-ntinderi nesfîrșite\nnoi nu le-am ști nici frumusețea\nnici căile desăvîrșite.\n\nCăci dincoace de vălul zilei\nnoi nu vedem decît puțina\nfîșie de pămînt, pe care\nne scadem, aburind, lumina.\n\n... Cît de nefericiți sînt Doamne\ntoți cei cu noaptea fără stele\n- ei mor necunoscînd Slăvitul\nEtern, de dincolo de ele!\n\nDar mai nefericiți aceia\nce suferința nu-i îmbie\nsă vadă și s-aleagă-a Slavei\nîntindere și veșnicie.\n\nFii binecuvîntată noapte\nde suferință și de stele\ndoar tu ne faci să știm că sîntem\nmai orbi ca orbii, fără ele!\n"
}