{
"t" : "Se cerne printre gratii",
"d" : "",
"s" : "Se cerne printre gratii zăpada viscolită\nprecum se cern pe tîmple șuvițele-argintii\nprecum se cern pe suflet din viața răvășită\nregretul și tristețea apusei bucurii.\nTrec anii rînd pe rînd etern\nși-n scurgerea-ncetinitoare\npe ochi, pe gînd, pe vis se cern\ntăceri de dus și de uitare.\n\nSîntem de veacuri parcă - aici între zăbrele\nde ne-am uitat și fiii și mamele cum sînt,\nde nu mai știm cum este un liber cer cu stele,\nde nu mai știm de-i soare sau plouă pe pămînt...\nSîntem bătrîni dar nu mai știm\nnici nu vedem la noi schimbarea,\nspre locurile ce iubim\nde mult am și uitat cărarea...\n\nLa fel trec zi de muncă, ori zi de sărbătoare\nla fel trec luni, trec anii, de parcă mii s-au dus, - \ncînd vom ieși de-aicea, ah cine știe oare\nce vom mai fi din gîndul ce zi de zi l-am pus!\nCopiii noștri n-au avut\nca alți copii copilărie...\nși fără vreme ne-au trecut\ncei dragi zdrobiți în veșnicie!\n\n- Sus credința însă, frații mei de pîine!\npieptul încă-i tînăr chiar dacă-i slăbit,\n- a fost și mai rău ieri\nmai bine-o fi mîine\nnu-i nimic pe lume fără de sfîrșit!\nMai vine-o zi cînd orice greu\nși orice lacrimi vor fi-uitate,\nminunile lui Dumnezeu\nvin însă-atît de neașteptate.\n"
}