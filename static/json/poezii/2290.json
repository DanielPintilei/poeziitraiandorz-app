{
"t" : "Ce dulce-a fost cîndva",
"d" : "",
"s" : "Ce dulce-a fost cîndva chemarea\nCuvîntului mîntuitor\n- tu L-ai respins cu nepăsarea\nși-acum atîtea răni te dor.\n\nCe dulce-a fost cîndva tăcerea\nde după-al rugăciunii har,\n- tu i-ai rărit îngenuncherea\nși-acum ți-e inima ghețar.\n\nCe dulce-a fost cîndva umblarea\ncărărilor cu ochi curați\n- tu le-ai schimbat încredințarea\nși-acum în plîns pustiu te zbați.\n\nCe dulce-a fost cîndva ocara\nalături de Hristos lovit\n- tu i-ai îndepărtat povara\nși poți s-o tot regreți zdrobit.\n\nCe dulci au fost a-rugăciunii\ncîntări și căi și stări cerești\n- tu le-ai vîndut deșertăciunii\nși-acum tot poți să te căiești.\n\nCe dulci au fost cîndva, cînd toate\ncurate în Hristos le-ai vrut\n- dar n-ai vegheat... și-n veci nu-ți poate\nnimic întoarce ce-ai pierdut!\n"
}