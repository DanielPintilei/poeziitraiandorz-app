{
"t" : "Ce-nalt e Doamne",
"d" : "",
"s" : "Ce-nalt e Doamne necuprinsul\nnemărginirilor cerești,\nce darnic ni-l dezvălui noaptea\niar ziua cum ni-l tăinuiești!\n\nCe limpede ne-arați Tu Noaptea\nfrumseți și depărtări și căi\nnestrăbătute și-nțelese\ndecît prin Duh de pașii Tăi.\n\nPrivesc - și ochiu-mi obosește\nde-ntinsul lor nestrăbătut,\ncăutarea drumul și-l tot crește\ndar duhu-mi zace proșternut.\n\nMii de-ntrebări s-ar vrea știute\ndar cad neputincioase-n gol\n- din cîte zări nestrăbătute\nmă-nchide-al trupului ocol!\n\n- Dar cît de fericit mi-e gîndul\ncă mîine voi țîșni slăvit\ndin coaja mea de trup vremelnic\nspre-acel Etern nemărginit.\n\nCă duhul meu, trecînd prin larguri\nva fi un imn tot mai frumos\npurtînd pe-ntinderi și pe veacuri\necoul slavei lui Hristos.\n"
}