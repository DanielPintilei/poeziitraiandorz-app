{
"t" : "Primăvară - toată firea",
"d" : "",
"s" : "Primăvară...\n- toată firea simte-adînc fiorul dulce\na vieții ce renaște și putere nouă-aduce!\nInima-n adîncu-i simte tainic farmecul vieții\nbucurie renăscută din frumsețea tinereții.\n\nIată primăvara vine! Gheața iarăși se topește,\no viață nouă-ncepe, tot ce mișcă și vorbește!\n- Iată iar pădurea-i cîntec,\ncîmpul flori\niar cerul, sfîntul\nlasă ploaia ce-nverzește veselind întreg pămîntul!\n\n- Iată, iarăși cald și dulce vînt de miazăzi adie\nzboară iarăși rîndunele și-nfloresc cireșii-n vie,\nies iar florile prin frunza veștedă din alte toamne\n- cît de mari și minunate-s lucrurile Tale Doamne!\n\nAh, așa e și-n viața noastră cea duhovnicească:\nvîntul Duhului cînd suflă toate-ncep să se trezească\ninima-și deschide poarta pentru Domnul biruinței\nochii plîng și caldă curge sfîntă lacrima căinței.\n\nSufletul tresare dornic după viața cea curată\niar din ceruri plouă sfîntă pacea binecuvîntată\nși nu-i glas să poată spune cît e, cît de fericită\nviața nouă,\nviața sfîntă,\nviața Domnului jertfită!\n\nÎn iubire te simți una cu toți oamenii de-odată\nduhu-i numai bucurie\ninima-i lumină toată\nși-atunci orișiunde-n lume ar vrea Domnul să te poarte\nsimți că-i numai fericire\nși-n viață\nși în moarte.\n"
}