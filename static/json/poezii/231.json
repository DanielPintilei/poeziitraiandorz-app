{
"t" : "Răbdare!",
"d" : "",
"s" : "Răbdare, o încă puțină răbdare!\n- sus ochii și gîndul și brațul și pașii:\nSlăvita Cetate Cerească răsare\niar cea mai frumoasă și sfîntă intrare\ne-aceea prin care te nalță vrăjmașii.\n\nRăbdare în chinuri și-n lipsă răbdare,\nîn zbucium, în lupte și-n dorul fierbinte!\n- Pe fața brăzdată de lacrimi amare\nvor cerne lumină, răsfrîngeri de soare\ndin Slava ce vine... privește nainte!\n\nRăbdare-n viață și-n moarte răbdare!\n- al tău e triumful din veacul ce vine,\ncînd noaptea apune, cînd Ziua răsare...\nnu moarte-i aceea, ci viață și har e\nrăsplata răbdării-ndelungi și senine!\n\nRăbdare, o încă puțină răbdare!\n- privește răsplata, să birui suspinul\nși treci peste moarte cu-a vieții cîntare\nrăbdare, o încă puțină răbdare\ncăci vine seninul, seninul, seninul!...\n"
}