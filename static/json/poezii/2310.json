{
"t" : "Pînă n-ai ajuns...",
"d" : "",
"s" : "Pînă n-ai ajuns la Țintă,\nteme-te, și mergi mereu!\n- orice lene poate face\nsă te pierzi de Dumnezeu.\n\nPînă n-ai sfîrșit lucrarea\ncîtă ți s-a rînduit,\nteme-te de odihnire\nea-ți dărîmă ce-ai zidit.\n\nPînă n-ai învins în toate\nluptele pe-ai tăi vrăjmași,\nteme-te ce-ți poate face\nchiar și cel mai slab de-l lași.\n\nPînă nu ți-ai strîns tot rodul\ncare-ți trebuia cules,\nteme-te căci lenevirea\npierde chiar pe cel ales.\n\nPînă n-ai suit tot drumul\ncrucii tale cu Hristos,\nteme-te și mergi cu grijă:\n- orice pas e-alunecos!\n\nPînă n-ai trecut prin moarte\nfericit la sfinții drepți,\nteme-te mereu și luptă\n- poți cădea cînd nici te-aștepți!\n"
}