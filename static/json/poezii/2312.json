{
"t" : "Puțini ți-s anii buni",
"d" : "",
"s" : "Puțini ți-s anii buni, nu-i pierde\nîn lucruri fără de folos\n- acesta-i poate cel din urmă\nce-l mai poți da pentru Hristos.\n\nPuțini ți-s prietenii și frații\ncei credincioși cu-adevărat\n- să ții la ei, la fiecare\ncum ții la aurul curat.\n\nPuține-s marile-adevăruri\nrăscruci în drumul unei vieți\n- dar cîte sînt, să le-ai mai sfinte\nși mai presus ca orice preț.\n\nPuține sînt ale iubirii\nînalte și cerești porunci,\n- dar cîte sînt, le ține toate\ncăci pace n-ai decît atunci.\n\nPuțini sînt cei ce-ți mustră vina\nși te-ndrumează drept mereu,\n- dar cît îi ai ascultă-i astfel\ncum vrei s-asculți pe Dumnezeu.\n\nPuțini îți caută mîntuirea\npuțini te duc pe-un drum curat,\n- dar e ferice-n veci de tine\nde vrei s-asculți cu-adevărat.\n"
}