{
"t" : "E timpul să te scoli",
"d" : "",
"s" : "E timpul să te scoli, căci anii\nți s-au mulțit și s-au scurtat\navutul inimii dușmanii\nplăcerilor ți l-au prădat.\n\nE timpul să te uiți în tine\nsă vezi păcatul cum te-a-nfrînt\ncum nu mai ai decît ruine\ndin tot ce-aveai atît de sfînt.\n\nCum ți s-a-noroit lumina\navută cînd erai curat,\ncum doar ispitele și vina\ne tot ce-ai azi cu-adevărat.\n\nE timpul ca să-ți numeri bine\npuținii pași ce ți-au rămas\ncăci umbra serii-i lîngă tine\nși noaptea-i numai la un pas.\n\nE timpul să te-ntrebi cu groază\nce-i dincolo de pragul greu\nce-ai să găsești și ce urmează\ncînd mori vrăjmaș cu Dumnezeu!\n\nE timpul, e timpul ultim poate,\ncînd cerul tău mai stă deschis\nși cînd la ușa ta mai bate\nîndemnul de Hristos trimis.\n"
}