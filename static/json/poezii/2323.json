{
"t" : "E ceasul sfînt",
"d" : "",
"s" : "E ceasul sfînt, apleacă-ți tăcerea-n rugăciune\nși inima cufundă-ți în taina contemplării\ne ceasul sfînt cînd numai uimirea poate spune\ncum picură lumina din lacrima cîntării.\n\nE locul sfînt, descalță-ți povara de pe gleznă\nși praful de pe aripi ți-l scutură afară\ne locul sfînt... de-atîta lumină pare beznă\nși harfele-s de aur și viersul e de pară...\n\nE starea sfîntă, umple-ți tot sufletul de soare\nși ochii de minune și moartea de-nviere\ne starea sfîntă, trece-o în Marea Sărbătoare\npe care n-o poți spune cu grai sau cu tăcere.\n\nE-ndemnul sfînt, sărută-l cu lacrima fierbinte\ncu mîinile-nsetate, cu strînsa-mbrățișare\ne-ndemnul sfînt, îmbracă-i divinele veșminte\nși intră în Odaia de Nuntă lîngă Soare.\n"
}