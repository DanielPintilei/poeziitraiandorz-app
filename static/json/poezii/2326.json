{
"t" : "Tot mai rar auzi",
"d" : "",
"s" : "Tot mai rar auzi Cuvîntul\ncel curat și credincios\nce cuprinde adevărul\nsfînt, cum l-a lăsat Hristos.\n\nTot mai rar îi vezi pe oameni\nprețuind ce-i luminos\nși-nsetînd de curăția\numbletului cu Hristos.\n\nTot mai rari sînt credincioșii\nce cu duh adînc pios,\ngustă și trăiesc minunea\npărtășiei cu Hristos.\n\nTot mai rari sînt doritorii\ncare-și strîng curat folos\naurul înțelepciunii\ndin Cuvîntul lui Hristos.\n\nTot mai rari sînt ochii Milei\ncătre plînsul dureros\ntot mai rari neprihăniții\nchinuiți pentru Hristos.\n\nTot mai rari... Dar cînd din lume\ncel din urmă va fi scos\nva veni grăbit pîrjolul\nJudecății lui Hristos.\n"
}