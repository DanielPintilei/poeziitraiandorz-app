{
"t" : "Cum crezi să scapi?",
"d" : "",
"s" : "Cum crezi să scapi vreodată\nde-al tău păcat, neplîns,\ncînd greaua lui răsplată\nde-atîția ani ți-ai strîns?\n\nCum crezi să scapi de marea\nrăspundere ce-o ai\ncînd ți-ai uitat chemarea\nși patimii te dai?\n\nCum crezi să scapi de-acele\npoveri și datorii\nce-ți sînt cu-atît mai grele\ncu cît mai mult le știi?\n\nCum crezi să scapi de-ocara\namarelor urmări\ncînd îți trăiești fugara\nviață-n desfătări?\n\nCum crezi să scapi în ceasul\nJudețului ascuns,\ncînd o să-ți ardă glasul\nîn cel mai greu răspuns?\n\nCum crezi să scapi de moarte\nși veșnicul ei chin\ncînd stai de Cer departe\nși de Hristos străin?\n"
}