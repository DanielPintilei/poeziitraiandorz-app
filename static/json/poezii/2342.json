{
"t" : "Pînă nu calci în picioare",
"d" : "",
"s" : "Pînă nu calci în picioare\nSfîntul Sînge-al lui Hristos\ntot mai poate fi-o nădejde\ntot nu-i totul de prisos.\n\nPînă n-ai întors călcîiul\nsă lovești în Dumnezeu,\ntot mai poate fi-o nădejde\nsă n-ajungi la iadul greu.\n\nPînă nu alungi din tine\nDuhul harului Divin\ntot mai poate fi-o nădejde\ntot nu ești căzut deplin.\n\nPînă nu-njosești obraznic\ntot ce-i sfînt și închinat,\ntot mai poate fi-o nădejde\nnu de tot ești blestemat.\n\nDacă inima-ți zdrobită\ngeme-n plînsul cel amar\ntot mai poate fi-o nădejde\ntot mai ai un ultim har.\n\nDar cînd le-ai făcut pe-acestea\nși tot rîzi și-ți tot petreci\nnu mai e nici vreo nădejde\nești pierdut pe veci de veci!\n"
}