{
"t" : "În cele mai frumoase",
"d" : "",
"s" : "În cele mai frumoase din imnurile mele\naș vrea să-nalț cu lacrimi de viers înfiorat\nun grai mai plin de farmec ca tot ce-i har în ele\n- și-acesta-i al Tău Nume, Isuse Adorat.\n\nPrin cele mai curate din gîndurile mele\naș vrea să urc mireasma divinului prinos\na tot ce-i mai sfințire și mai lumină-n ele\n- și-acesta-i al Tău Nume, Isuse Preafrumos.\n\nPe cele mai înalte din ceasurile mele\naș vrea să-nscriu cu flăcări de soare strălucit\ncuvîntul ce s-adune tot aurul din ele\n- și-acesta-i al Tău Nume, Isuse Fericit.\n\nÎn veșnicele-ospețe a-cerurilor mele\naș vrea să port un singur veșmînt de in curat\nsă-mi strălucească unic, mai mult ca tot din ele\n- și-acesta-i al Tău Nume, Isuse Minunat.\n\nÎn cele mai divine din visurile mele\naș vrea să-mi fii eternul și dulce raiul meu\ncăci tot ce-i har și soare și strălucire-n ele\ne Unicul Tău Nume, Isuse-Dumnezeu!\n"
}