{
"t" : "N-am să uit...",
"d" : "",
"s" : "N-am să uit Isuse Doamne niciodată\ndin ce greu, prin ce minune m-ai scăpat,\nn-am să uit iubirea Ta nemăsurată,\nbunătatea Ta și grija-Ți minunată, - \nc-am fost mort și dintre morți m-ai înviat!\n\nN-am să uit cum, cînd durerea era mare,\nși-am strigat să nu mă lași că nu mai pot,\nn-am să uit cum mi-ai răspuns, cu ce-ndurare,\ncum în noaptea cea mai neagră de-ntristare\nmi-ai umplut de strălucire cerul tot...\n\nN-am să uit cum ai răspuns Tu rugăciunii\ncînd credeam că sînt mai singur și uitat,\ncînd cei dragi nu mai știau că sînt, nici unii,\ncînd tînjeam de dorul soarelui și-al lunii,\nn-am să uit, Isuse Doamne niciodat’...\n\nCît aș vrea să-Ți pot aduce mulțumire\nmai curată decît roua de pe crin\nși să-Ți cînt un dulce cîntec de iubire,\nrevărsat în stări de har și fericire,\ndin potirul sfînt al rugăciunii plin!\n\n- Cît aș vrea să pot să-Ți cînt ca altădată\ncînd era senin-senin tot cerul meu,\npînă nu plînsesem încă niciodată,\npînă n-aveam inima împovărată\n- recunoscător eu Ți-aș cînta mereu!\n\nDar acum, cînd după ani de pătimire,\neu îmi reamintesc de bunătatea Ta\nvreau să-Ți cînt un cîntec numai mulțumire,\ndar, Isuse, Te rog iartă că-n neștire\nmă trezesc că-mi scaldă lacrimi fața mea!\n\nO, mai dă-mi Isuse Doamne-o primăvară\nfără nori și fără plîns și fără chin\nși dă-mi glasul fericit de-odinioară\nsă-Ți aduc întreaga inimii comoară\nîn potirul sfînt al rugăciunii plin.\n\nȘi-acest chin doresc să-Ți fie-o mărturie\npentru toți cîți vor mai suferi cîndva\nca să creadă-n Tine Doamne cu tărie\nși să strige către Tine din urgie\nca să-Ți cînte-apoi ca mine slava Ta!\n"
}