{
"t" : "S-au dus pierind milenii",
"d" : "",
"s" : "S-au dus pierind milenii - și altele-or să vină\nTu ai rămas Același... și-așa vei fi oricînd\ncîntară-Ți veci de aur din harfe de lumină\n- ci alți veci au să vină cîntarea-Ți reluînd.\n\nTe-au preamărit profeții vizionari prin ele\nTe-au admirat artiștii creînd desăvîrșiri\nTe-au adorat eroii trecînd spre Înviere\n- ci Tu rămîi Neapusul eternelor iubiri.\n\nCîndva, prin Veșnicie, s-a ridicat din Vină\nun fir de praf pe-o clipă voind să-Ți stea vrăjmaș,\ndar Neputința-l duse Uitării - și senină\nNemărginirea-Ți curge pe-al ei etern făgaș.\n\nCa valurile mării se nasc și pier popoare\ncresc noi puteri în locul acelor ce-au pierit\n- ci toate-s pentru Tine nici cît un praf în soare\nmînate în Nimicul cu chip acoperit.\n\nPrin toată existența ne-ai arătat iubirea\nîn mii și mii de feluri vădind același har\n- ci n-am putut să-i credem atît nemărginirea\nca-n Clipa-cea-eternă a Jertfei, pe Calvar!\n\nIubiri tot mai înalte prin veci tot mai lumină\nde după Veșnicie și după Infinit\nîn valuri nesfîrșite vor trece și-or să vină\n- ci Tu vei fi de-a pururi mai nou și mai numit.\n\nVeni-vor alte graiuri, veni-vor alte ere\nveni-vor alte forme de tot mai preafrumos\ncînta-Ți-vor Noul Nume Etern din sfere-n sfere\n- ci pentru clipa noastră\nrămîi: Isus Hristos!...\n"
}