{
"t" : "Să aveți credință",
"d" : "",
"s" : "Să aveți credință și s-aveți răbdare\nsuflete iubite care suferiți,\nastăzi plîngeți singuri lacrime amare\nmîine împreună veți cînta slăviți.\n\nSă aveți nădejde, să aveți credință\nsă aveți iubire, să aveți răbdare,\nnu uitați preadulcea Lui făgăduință:\nchinul de-azi e-arvuna slavei viitoare!\n\nPașii noștri calcă drumuri tot mai grele\nmai pustii și aspre locuri întîlnim\ndar nădejdea sfîntă ne-ntărește-n ele\nsă avem putere să le biruim.\n\nO, răbdați durerea cu nădejde dulce\nneuitînd Cuvîntul Domnului Isus,\ncăci precum în lume am purtat o cruce\nvom purta-mpreună o cunună Sus!\n\nSuflete zdrobite, inimi sfîșiate\nridicați spre ceruri gîndul obosit,\nnu uitați că mîine toate-or fi uitate -\nmîine toate-acestea vor avea sfîrșit!\n\nNu uitați că mîine cîntec veți culege\nceea ce în lacrimi azi ați semănat\nși abia atuncea veți putea-nțelege\ncît de mare-i harul care vi s-a dat.\n\nSuferiți necazul, biruiți ispita,\nmai aprinsă rugă înălțați în Sus\nși cîntînd, prin chinuri, să priviți slăvita\nrăsplătire care ne-o va da Isus.\n"
}