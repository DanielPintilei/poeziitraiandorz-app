{
"t" : "Surori de cruce și răsplată",
"d" : "",
"s" : "Surori de cruce și răsplată însoțitoare-n plîns și-n har\npărtașe-aceleași credințe, jertfind aceluiași altar\n- cinstirea-n veci îndreptățită, și semn al sfintei prețuiri\nrecunoștința noastră vouă, v-aduce-a ei adînci simțiri.\n\nVoi ați purtat cu noi alături povara luptei lui Hristos\ndar voi ați dus, deși mai slabe, ca mulți solia mai frumos,\nvoi n-ați trădat rupînd Lucrarea cu duh potrivnic și-ngîmfat,\nnici n-ați vîndut pe frați ca Iuda pe ban străin și vinovat,\nnici n-ați adus prilej de certuri, de dezbinări și poticniri\n- ci-ați plîns cu suflet plin de jale în ceasul grelelor loviri!\nVoi n-ați schimbat învățătura smintind credința nimănui,\nci L-ați urmat mereu pe Domnul, statornice-ascultării Lui.\nVoi n-ați luat o altă cale călcînd întîiul legămînt\ndecît puține, cînd ori rîvna, ori vina altora v-a-nfrînt!\nAți stat în rugăciuni și-n jertfă cu duhul strîns și-ndurerat\nrăbdînd, statornice-n credință cînd mulți viteji s-au lepădat.\nIar pentru toată jertfa voastră și pentru tot ce-ați pătimit\nvoi nu v-ați lăudat la nimeni - nici vreo răsplată n-ați voit.\n\nO, scumpe suflete chemate de-Același Duh spre-același Țel\nHristos să binecuvînteze iubirea ce-o suiți spre El.\nEl care v-a chemat, alături de noi, pe calea sfintei vieți\nsă crească și-n noi o credință cu-a voastră de același preț,\ncu-același rod și duh statornic, cu-același mers și chip frumos\nsă ne-ncunune-odată crucea cu-aceleași răsplătiri, Hristos!\n"
}