{
"t" : "O, bucurați-vă de ziua",
"d" : "",
"s" : "O, bucurați-vă de ziua de astăzi\ncîntați și veseliți-vă în ea\nputerea dragostei ce vă-nconjoară\nlăsați să vă cuprindă inima!\nCîntați, cîntați cu toată bucuria\ntrăind al fericirii har deplin\nși v-adunați în suflete comoară\ncît cerul vostru încă e senin!\n\nVă umpleți inimile cu lumină\nca să aveți belșug în noaptea grea,\nmai strîns uniți să v-alipiți de Domnul\ncînd vine greul să-l puteți răbda.\nTrăiți, trăiți puternic orice clipă\ndin fericita, dulcea, zi de az’\nzidiți în voi credință și răbdare\nsă biruiți în vreme de necaz!\n\nCăci zile ca acestea nu sînt multe\nși ne sînt date doar ca mîngîieri\nsă ne uităm durerile trecute,\nsă ne-ntărim pentru-alte noi dureri!\nLuați, luați puteri prin rugăciune\ns-aveți mereu tărie să vegheați\nca-n noaptea grea a luptei viitoare\nsă nu cădeți, să nu vă lepădați.\n\nCîntați acum, în ziua bucuriei\nîn dragoste prin har să vă-ntăriți,\nca-n ziua încercării prin credință\nși prin nădejde toți să biruiți!\nCîntați, cîntați... dar voi și-n bucurie\nde jertfă gata, orișicînd, să fiți\ncăci chiar de nu va trebui adusă\nrăsplata ei în Cer o s-o primiți!\n"
}