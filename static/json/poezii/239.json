{
"t" : "Totdeauna pe-a Domnului cale",
"d" : "",
"s" : "Totdeauna pe-a Domnului cale\nau fost lupte și-au fost spini destui\ncăci acei ce-au urmat voii Sale\ntrebuit-au să-I semene Lui!\n\nN-a iubit lumea, nu, niciodată\npe-acei cîți I-au urmat Lui cu zel\nci c-o ură mereu ne-mpăcată\ni-a primit pe pămînt, ca pe El.\n\nDar cu ochii-ațintiți la răsplată\nprin răbdarea Golgotei privind,\nn-au cîrtit cei aleși niciodată\nce-au trăit și-au murit biruind.\n\nNu-i la fel pentru toți încercarea,\nnici nu-i vremea la toți într-un fel,\nînsă toți, în vreun fel, au chemarea\nla un preț de dureri pentru El.\n\nCei ce fug, sau fricoși, la-ncercare\nL-au lăsat, sau vîndut pe Isus,\nrușinați se vor pierde-n uitare\nalungați de blestemul de Sus.\n\nTu fii tare că-n ziua-ncercării\ne alegerea ta pentru har,\nstrălucit ești în haina ocării\ncînd te urci răbdător pe calvar!\n\nTu cătușele-atunci le sărută,\nrugător pentru cei ce le-au pus,\ncă-n cereasca răbdare tăcută\nsemăna-vei atunci cu Isus.\n\nIar prin moarte-nmiit vei culege\nrăsplătirea cerescului zel,\ncăci mereu astfel Domnu-Și alege\npe-acei ce-mpărăți-vor cu El.\n"
}