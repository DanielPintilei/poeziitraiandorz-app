{
"t" : "Cît puteți, bucurați-vă!",
"d" : "",
"s" : "Cît puteți, bucurați-vă iară\nde al păcii și-al strîngerii har\nși-adunați-vă-n inimi comoară\nde credință, tărie și har.\n\nÎnsă mîine, cînd iar vreo-ncercare,\nva veni să aleagă-ntre voi,\nfiți statornici, fiți tari cu răbdare\nca nici unul să nu dea înapoi!\n\nDacă unii-nfricați de ispită\nvor privi și vor sta tremurînd,\nle-amintiți de cununa slăvită\nși de-acei ce-o cîștigă răbdînd.\n\nNu v-abateți din calea pe care\nv-ați legat și-ați pornit la-nceput\ncu credință, mereu, cu răbdare,\nvă urmați drumul drag, cunoscut.\n\nDacă unul mai slab s-ar abate\nvă rugați și-l chemați înapoi,\nca uniți să răbdați și prin toate\nsă nu piară nici unul din voi.\n\nCînd în față vor sta Ghețimanii\nși Golgota va cere vieți,\nsuferind, fiți mai tari ca dușmanii\n- nu-i ca jertfa triumf mai măreț!\n\nCăci la capăt lumina-nvierii\nși cununa vieții de-apoi\nși răsplata\nși slava-nfierii\nvă așteaptă s-ajungeți și voi!\n"
}