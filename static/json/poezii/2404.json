{
"t" : "La Nunta ta de aur...",
"d" : "",
"s" : "La Nunta ta de aur preadulce mama mea\nnespusă fericire și dragoste ți-aș vrea\nprin imnul și calvarul atît de sfînt și greu\nprin tot ce-ți dă și-ți cere, - să-L nalți pe Dumnezeu.\n\nReverse-Și peste tine tot harul Său Hristos,\ndeschidă-ți-se drumul mereu mai luminos,\nrărească-ți-se norii din cerul tău senin,\nmulțească-ți-se fiii cu umbletul divin,\nlărgească-ți-se cîmpul de lucru fericit,\nîntoarcă-ți-se vesel tot ce-a plecat mîhnit,\nrodească-ți tot ce semeni cu însutit cules,\nsfințească-ți mărturia curatul înțeles,\nmărească-ți-se ceata de fii duhovnicești,\nînalțe-ți-se steagul izbînzilor cerești,\nlungească-ți-se veacul senin și fericit\nși fie-ți răsplătirea Hristos desăvîrșit.\n\nHristos să-ți fie Ținta în tot ce iei și dai,\npe calea Lui să umbli, în slujba Lui să stai\nla El ținînd privirea, la El s-ajungi oricînd,\nporunca Lui să-ți fie și inimă și gînd,\nfolosul Lui să-L cauți, Cuvîntul Lui să-L crezi,\nspre cinstea Lui să-ți fie tot ce-ai să mai lucrezi.\nUnirea Lui să-ți crească un rod etern și greu\nprin tot ce-ți dă și-ți cere să-L ai pe Dumnezeu.\n\nAșa-ți doresc eu ție Lucrarea Lui, așa\nla Nunta ta de aur, preascumpă mama mea!\n"
}