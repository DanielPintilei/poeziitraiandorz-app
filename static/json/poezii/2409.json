{
"t" : "Cîntările din urmă",
"d" : "",
"s" : "Cîntările din urmă\nîmi pleacă azi din prag\npe-a celorlalte urmă\nla Tine Mire Drag.\n\nGătite-s fiecare\ncum nu știu mai cu har\nca sfintele fecioare\ntrimise la altar.\n\nCe multe-au fost odată\nîn inimă cîntînd\nși cum crescură, iată\nȚi le-am trimis pe rînd!\n\nAcum cînd toate-s duse\nși-i locul gol rămas,\ndoar inima-mi Isuse\nȚi-așteaptă sfîntul pas...\n\n... Aud venind nuntașii\noprește ceru-n drum\nÎți simt în poartă pașii\n- Isuse vin acum!\n\nO, iată-Te pe treaptă\no iată-Te în prag\n- inima mea așteaptă\ncuprinde-o Mire Drag!\n"
}