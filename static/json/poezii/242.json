{
"t" : "Cînd gîndesc la anii mei",
"d" : "",
"s" : "Cînd gîndesc la anii mei de-ntunecare,\nplini de zbucium, de tristețe și de chin,\nmă văd singur ca-ntr-o lume fără zare\nca-ntr-o luntre fără cîrmă-n larg de mare,\nrătăcit și singuratic pelerin!...\n\nCînd gîndesc la starea mea de altădată,\naruncat în fundul gropilor cu lei,\nmă văd pradă la o ură ne-mpăcată\nfără drept și fără glas și fără pată\nchinuit închis și singur printre ei!\n\nCînd îmi vin în minte luptele trecute\ncu izbînzile și-nfrîngerile lor,\nvăd întregul preț al vieții petrecute\nal durerii și-ncercărilor avute\npentru Numele în veci Biruitor...\n\nȘi cînd văd prin toate cum a fost cu mine\ncît de bun și cît de-aproape Domnul meu,\ndîndu-mi pururi mîngîierile-I senine\nizbăvindu-mă din mîinile haine\nși biruitor făcîndu-mă mereu.\n\n- Toate gîndurile mele, doar iubire,\nîmpletite-n rugăciune liniștit -\nse înalță printre lacrimi, mulțumire\npeste ceruri, pîn-Acolo, dăruire\nInimii ce fără margini m-a iubit!\n"
}