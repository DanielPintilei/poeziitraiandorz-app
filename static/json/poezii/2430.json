{
"t" : "Ce dușmănit ești Tu acum",
"d" : "",
"s" : "Ce dușmănit ești Tu acum\npe unde mergi cu mine\nvrăjmașii Tăi m-ar rupe-n drum\nde-ar ști că merg cu Tine.\nCînd la ospățul lor m-ar vrea\nlas mesele lor pline\nși dezlegînd merindea mea\nmănînc ce pot cu Tine.\n\nCînd mă îmbiu spre-un așternut\nce cald și moale ține,\neu merg în colțul meu tăcut\nși-adorm lipit de Tine.\nCînd ei mă vor cu ei s-alerg\nla patimi și rușine\nrămîn napoi de toți și merg\npe calea mea cu Tine.\n\nCînd ei mă-ndeamnă să îmbrac\npodoabele lor fine\nprivesc veșmîntul Tău sărac\nși-l caut să fiu ca Tine.\nCînd sînt chemat spre-un loc dintîi\nștiu gîndul lor prea bine\nmă trag spre urmă și rămîi\nnedespărțit de Tine.\n\nCînd ei mă vreau să stau rîzînd\ncu ei de tot ce-i bine\neu mă feresc, și-ascuns, plîngînd,\nmă rog în duh cu Tine.\n- O, iartă-mă cînd nu-s așa\nde-al Tău cum se cuvine\ncînd Te ascund, spre-a nu vedea\nvrăjmașii că-s cu Tine!\n"
}