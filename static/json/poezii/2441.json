{
"t" : "Doamne, să nu pot întoarce",
"d" : "",
"s" : "Doamne, să nu pot întoarce\nde pe urma lui Hristos\nnici cînd trupul mi l-ar stoarce\nchinul cel mai nemilos\nDoamne, ci să merg oriunde\nși să duc oricui mereu\nadevărul ce pătrunde\nchiar și zidul cel mai greu.\n\nDoamne, să nu-mi pot desface\nlegămîntul cu Hristos\nnici cînd trupul meu ar zace\npe gunoi afară scos,\nDoamne - ci și-atunci să-mi fie\nadevăr cuvîntul tot\ninima întreagă Ție\ndată ca un sfînt chivot.\n\nDoamne, să nu-mi pot desprinde\nochii mei de la Hristos\npînă cînd mă va cuprinde\nnesfîrșitul luminos\nDoamne, ci ființa-mi toată\nîntru totul să mi-o țin\nîn lumina Ta ce-odată\nmă va-mbrățișa deplin.\n"
}