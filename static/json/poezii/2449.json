{
"t" : "Cînd las din mînă harfa",
"d" : "",
"s" : "Cînd las din mînă harfa caldă\nîncă vibrînd înfiorat\n- ca urma soarelui pe ape\nmai simt rămas un văl curat.\n\nCînd las din mînă Cartea Sfîntă\nîncă ne-ntors dintre tăceri\n- ca urma vîntului pe spice\nmai simt cereștile-adieri.\n\nCînd las din mînă fruntea, încă\npăstrînd al rugăciunii strai\n- ca urma liniștii pe rouă\nmai simt umblările prin rai.\n\nCînd las din mînă Mîna-Ți dulce\nîncă simțindu-Te pe prag,\n- ca urma lacrimii pe cîntec\nmai simt c-ai fost Isuse Drag...\n\nCînd las din mîini făclia dusă\nîncă părînd a o ținea\n- ca urma razei peste-o noapte\nmai simt c-a fost cărarea mea.\n\nCînd las și mîinile odihnei\nîncă părînd că n-am sfîrșit\n- ca urma imnului pe-o clipă\nmai sui un prag - și l-am pășit!\n"
}