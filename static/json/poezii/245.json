{
"t" : "Aș dori să pot trimite",
"d" : "",
"s" : "Aș dori să pot trimite pentru tine\nplin de cîntec,\nde lumină\nși de dor,\nAdevărul Frumuseților Divine\nîmpletit în bucuriile senine:\nminunat, iubit și veșnic mărțișor.\n\nȘi-aș dori ca mîna mea să-ți așeze\nnu pe inimă\nci-acolo-adînc în ea,\nca frumoasă și curată s-o păstreze,\nca un soare luminat să-ți lumineze\nși să-ți facă fericită viața ta!\n\nCă-Adevărul e podoaba minunată\nmai de preț decît oricare talisman\ncare nu se învechește niciodată\nși din ce în ce-i mai binecuvîntată\nși din ce în ce-i mai scumpă, an de an.\n\nIar în Ziua Răsplătirii fericite\ncînd vedea-vom Veșnicia răsărind,\ncînd ca miile de stele strălucite\nstrăluci-vor inimile preaiubite,\ncerurile minunat împodobind.\n\n- Printre ele și-al tău suflet să răsară\nminunat și binecuvîntat odor,\nstrălucind ca prima zi de primăvară\npe frumosul sîn a Cerului, comoară,\nun curat,\niubit\nși veșnic mărțișor!\n"
}