{
"t" : "Doamne, să nu cînt vreodată",
"d" : "",
"s" : "Doamne, să nu cînt vreodată\nnici vreun nume pămîntesc\nînsă Numele Tău Mare\npînă-n veci să-L preamăresc.\nDoamne, nici măcar în șoaptă\nsă nu spun ce-ar fi păcat\ndar virtutea Ta-nțeleaptă\ns-o vestesc cu grai strigat.\n\nDoamne, nici la cel cu mine\nsă nu apăr ce-i greșit\ndar să-i apăr ce e bine\nchiar la cel ce m-a lovit.\nDoamne, să nu cred minciuna\nnici la cel ce-ar fi-mpărat\ndar dreptatea-ntotdeauna\nși la cel mai judecat.\n\nDoamne, moartea nici să-mi ceară\nnici să-mi ia nimic nicicînd\nnici din zori și nici din seară\nnici din grai și nici din gînd.\nDoamne, ci pîn-la-nviere\nsă doresc, să lupt, să pot\nsă-Ți ard tot mai cu putere\nȚie, focul vieții tot!\n"
}