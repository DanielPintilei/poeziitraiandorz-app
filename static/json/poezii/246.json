{
"t" : "Tu nu-i vei părăsi",
"d" : "",
"s" : "Tu nu-i vei părăsi pe frați\nrupînd a lor unire,\ncă n-ai să poți să te desparți\nde-ntîia ta iubire!\n\nCum ai putea, cînd azi tu știi\ncuvîntul ce te leagă:\nașa cum ai primit să ții\nviața ta întreagă?\n\nCum ai putut să uiți acei\nani scumpi de bucurie\nalăturea de frații cei\nde-aceeași părtășie?\n\nCînd împreună fericiți\ncu-o dragoste fierbinte\nluptați, umblați, răbdați, uniți\nde-aceleași legăminte!\n\nCăci te-ai gîndi, cînd ai pleca\nla-ntîia ta iubire\nla locul cîștigat în ea\ncu-atîta pătimire.\n\nȘi te-ai gîndi la anii tăi,\nla lacrimile tale,\nla lupta ta, la frații cei\nrămași pe-această cale.\n\nȘi nu-ți vei înjosi așa\nfrumoasa ta credință\nca să te poți lăsa de ea\ncu-atîta ușurință.\n\nCăci nu așa puțin era\nfrățeasca părtășie\nsă poți să spui că n-ar putea\ncu-ai tăi să te mai ție!\n\nChiar de-ai fi slab acum cînd treci\nprin ceasul de ispită,\ngrijește să nu-ți pierzi pe veci\ncomoara preaiubită!\n\nAlungă amăgirea - stai\ngăsește-ți iar cărarea\nsă nu regreți pe veci că ți-ai\nnesocotit chemarea.\n\nTu n-ai să-i poți lăsa pe frați\nrupînd a lor unire,\nde poți, - pe veci tu te desparți\nde-ntîia ta iubire!...\n"
}