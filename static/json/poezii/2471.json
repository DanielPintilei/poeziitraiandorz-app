{
"t" : "O, slăvită Cruce aspră",
"d" : "",
"s" : "O, slăvită Cruce aspră, simbol și mijloc divin\nal durerii și-al izbînzii date jertfă mîntuirii\nnumai tu mă faci și astăzi să-nțeleg prin ce preț vin\nliniștile conștiinței și luminile sfințirii.\n\nTu-mi dai harul de-a-nțelege că al biruinței nimb\nnu-l ating decît prin jertfa cea mai naltă cu putință\ncă suprema izbăvire pot s-o am doar dînd în schimb\ntot ce poate fi mai unic și mai scump pentru-o ființă.\n\nCă nu pot avea lumina ce-a de-a pururi pe deplin\ndecît cînd înving puternic toate nopțile din mine\nși cînd orișice neliniști care uneori mai vin\nnu-mi mai tulbură adîncul limpezimilor senine.\n\nDar ca să rămîn acolo, nalt și liniștit mereu\nține-mi totdeauna tare hotărîrea despărțirii\nnumai dezlegat de toate sînt unit cu Dumnezeu\nînfrîngîndu-mi nimicirea sînt deasupra nimicirii.\n"
}