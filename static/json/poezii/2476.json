{
"t" : "Cînd suprema suferință",
"d" : "",
"s" : "Cînd suprema suferință\nse încheagă armonios\ncu suprema împăcare\nîntr-o dulce părtășie,\nai atins desăvîrșita\ncontopire cu Hristos\nai ajuns la strălucita\nbiruință pe vecie.\n\nÎn suprema lor unire\neste capătul slăvit\nal acelui șir de-nfrîngeri\nși de biruinți din viață\ncare toate se-mpreună\nîn același mers unit\nprin lumină și prin umbră\npîn-la Ținta cea măreață.\n\nO, slăvită e clipita\ncare pune-un nimb ceresc\npeste suferința păcii\npeste pacea suferinței\ncînd Taborul și Golgota\nfericit desăvîrșesc\nbiruința așteptării\nașteptarea biruinței.\n"
}