{
"t" : "O, om!...",
"d" : "",
"s" : "O, om!... ce mari răspunderi ai\nde tot ce faci pe lume!\n- de tot ce pui în scris sau grai,\nde pilda ce la alții-o dai,\ncăci ea mereu spre iad sau rai\npe mulți o să-i îndrume!\n\nCe grijă trebuie să pui\nîn viața ta, în toată\ncăci gîndul care-l scrii sau spui\ns-a dus... și-n veci nu-l mai adui\ndar vei culege roada lui\nori viu, ori mort, odată.\n\nAi spus o vorbă! - vorba ta,\nmergînd din gură-n gură,\nva veseli sau va-ntrista\nva curăți sau va-ntina,\nrodind sămînța pusă-n ea\nde dragoste sau ură.\n\nScrii un cuvînt! - cuvîntul scris\ne-un leac sau o otravă!\nTu vei muri, dar tot ce-ai zis\nrămîne-n urmă-un drum deschis\nînspre Infern sau Paradis\nspre-ocară sau spre slavă.\n\nSpui o cîntare! - viersul tău\nrămîne după tine\nîndemn spre bine sau spre rău,\nspre curăție sau desfrîu,\nlăsînd în inimi rodul său\nde har sau de rușine!\n\nArați o cale! - calea ta\nîn urma ta nu piere.\nE calea bună sau e rea,\nva prăbuși sau va nălța,\nvor merge suflete pe ea\nspre rai sau spre durere.\n\nTrăiești o viață! - viața ta\ne una, numai una,\noricum ar fi, tu nu uita:\ncum ți-o trăiești vei cîștiga\nori fericire-n veci prin ea\nori chin pe totdeauna!...\n\nO, om! - ce mari răspunderi ai\ntu vei pleca din lume!\nDar ce scrii azi, ce spui în grai,\nce lași prin pilda care-o dai,\npe mulți, pe mulți mereu spre rai\nsau iad o să-i îndrume.\n\nO, nu uita!... fii credincios\ncu grijă și cu teamă!\n- să lași în urmă luminos\nun grai, un gînd, un drum frumos!\nCăci pentru toate, ne-ndoios,\nodată, vei da seamă!...\n"
}