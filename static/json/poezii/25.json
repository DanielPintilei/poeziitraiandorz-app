{
"t" : "O, Isuse Domnul Slavei",
"d" : "",
"s" : "O, Isuse,\nDomnul Slavei și-mpăratul nostru Mare\nînălțatu-Ți-ai Tu iarăși dreapta Ta biruitoare\nși din fața Ta cu frică risipitu-s-au dușmanii\nau fugit în întuneric toate slugile satanii...\n\n- Ți-au fost pus pe cap cununa spinilor și necredinței\nTe-au fost îmbrăcat în haina mohorîtă-a umilinței,\nTe-au înmormîntat și piatra peste groapa Ta o puse\nși-apoi petreceau vrăjmașii că Te-au nimicit, Isuse,\n- dar le-ai biruit pe toate cîte ei Ți-au pus în cale,\nce putea să stea naintea slavei și puterii Tale?...\n\nVeșnic de-am slăvi Isuse\ncu un glas mai sus de fire,\nal Tău Nume,\n- niciodată nu-Ți vom da-ndeajuns mărire!\nAstăzi cînd din nou spre Tine nălțăm mîinile-amîndouă\ncum să-Ți mulțumim noi oare\npentru ce-ai făcut Tu nouă,\ncă-ai luat părutul reazem ce credeam că ne mai ține\nsă-nvățăm, deplin, de-acuma să ne rezemăm pe Tine!\n\nCel ce predică iubirea ni l-ai arătat că minte\nca să credem veșnic numai Adevărul Tău nainte!\nAi îngăduit să trecem\nprin furtuni și Marea Moartă\nsă-nțelegem cît de bine-i\ncînd doar Mîna Ta ne poartă!\nFă-i pe-ai Tăi pe toți să vadă\ncă-n furtuni sau vremi senine\nnu-i alt reazem mai puternic\nși mai dulce, decît Tine!\nȘi cît aripile Tale adăpost au să ne fie\nsă știm toți că totdeauna\nvom scăpa de-orice urgie.\n"
}