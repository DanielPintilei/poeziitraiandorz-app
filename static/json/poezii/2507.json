{
"t" : "Tu-ai fi putut s-alegi",
"d" : "",
"s" : "Tu-ai fi putut s-alegi Isuse\ndar n-ai ales - ci ai primit\ncu mulțumire și-ascultare\nce Tatăl Sfînt Ți-a dăruit.\n\nAjută-mă să pot și eu\nsă-I mulțumesc lui Dumnezeu\nîn orice loc și-n orice fel\nde tot ce-mi rînduiește El.\n\nTu-ai fi putut s-alegi și Trupul\nși Mama care să le ai\ndar n-ai ales ci cu iubire\nce Tatăl Îți dădea, primeai.\n\nTu-ai fi putut s-alegi alt leagăn\nși-al loc pentru venirea Ta\ndar n-ai ales, ci cu răbdare\nprimeai ce Tatăl Ți-arăta.\n\nTu-ai fi putut s-alegi și frații\nși calea de mărturisit\ndar n-ai ales ci-ai vrut pe-aceia\nce Tatăl Ți i-a rînduit.\n\nTu-ai fi putut s-alegi Isuse\noricînd - și tot ce-ai fi dorit\ndar n-ai ales știind că Tatăl\nalege cel mai potrivit.\n"
}