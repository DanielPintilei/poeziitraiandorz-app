{
"t" : "O, ce curat e cerul",
"d" : "",
"s" : "O, ce curat e cerul la orice răsărit\nurmat dup-o furtună ce fața-i curățise\nde praful ce pămîntul spre el și l-a suit\ncînd spre lumină toate ferestrele-s deschise.\n- O, ce curat e duhul în orice tainic ceas\nurmat dup-o fierbinte și naltă rugăciune\ncînd lacrimile spală tot praful ce-a rămas\ndin trecerea pe lîngă păcat și urîciune.\n\nO, ce curat e visul din care te trezești\ndupă umblarea sfîntă cu Dumnezeu pe-o cale\ncînd încă-ți mai încîntă miresmele cerești\nadîncul și nălțimea recunoștinței tale.\nO, ce curat e gîndul de după ce-ai pătruns\nCuvîntul și-Adevărul dezvăluit deodată\ncînd vezi atît de-aproape ce-a fost atît de-ascuns\ncu fața de-o lumină și-un plîns ceresc scăldată.\n\nO, ce curat e-al zilei desăvîrșit apus\ncînd zarea i-a fost sfîntă și rodul i-a fost dulce\ncînd roua de pe iarbă și stelele de sus\npar flori pe care unul spre celălalt le-aduce.\nO, ce curat e totul cînd viața la sfîrșit\nc-o blîndă măreție în Dumnezeu se-alină\nce plin de măreție e-acel apus slăvit\nce pare auroră eternă și divină.\n"
}