{
"t" : "Isus, Răsplata dragostei",
"d" : "",
"s" : "Isus, Răsplata dragostei curate,\ntot drumul meu pe urmele-Ți fierbinți,\nmi l-am spălat cu mîini însîngerate\nl-am netezit cu ani amari și sfinți.\n\nAcum stau nopți în trează bucurie\nși-ascult trecînd a carelor poveri\nîn șiruri lungi, cu grele roduri Ție\npe drumul Tău și munca mea de ieri.\n\nÎn porțile hambarelor slăvite\nTu stai Stăpînul Binecuvîntat\nprivind cu drag poverile sosite\ncu grîul scump de aur minunat.\n\nEu văd și plîng în dulcea mea tăcere\nde bucuria ochilor Tăi sfinți\ncînd vezi venind cu veșnica avere\nsudoarea sfintei Tale suferinți.\n\nSfîrși-mi-va șirul lacrimilor grele\nsfîrși-mi-va șirul zilelor de greu\ndar șirul carelor cu roduri grele\nnu-mi vor sfîrși spre Tine Domnul meu!\n"
}