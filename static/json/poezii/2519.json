{
"t" : "Sfîntă ai mereu porunca",
"d" : "",
"s" : "Sfîntă ai mereu porunca\nde-a fi credincios și bun\nnu uita a urii fapte\nce greu jug pe suflet pun.\nMersul tău spre orice semen\nfie-ți cît mai liniștit\nnu uita ce buni prieteni\nai pierdut c-un glas răstit.\n\nCa să ai un mers frumos\norice pas fă-l cu Hristos.\n\nOrice grai, spre fiecare\nfie-ți cumpătat și sfînt\nnu uita ce-amare lacrimi\nai vărsat pentru-un cuvînt.\nSocotește dinainte\norice grai și pas făcut\nnu uita, din nepăsare\ncîte pagube-ai avut.\n\nTot ce mustri fă cu ochii\nși cu graiul îndulcit\nnu uita ce crengi cu roade\nc-o furtună-ai nimicit.\nChiar și pentru-o clipă-n care\nn-ai putut să fii mai bun\nnu uita ce nopți amare\nsufletul pe jar ți-l pun.\n"
}