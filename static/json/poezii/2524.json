{
"t" : "Veacu-acesta",
"d" : "",
"s" : "Veacu-acesta-i mai sălbatic\ndecît toate pîn-la el\nnoaptea urii și-a cruzimii\ne de cel mai crîncen fel.\nNu-i nici milă, nici credință\nstinsă-i flacăra iubirii\nnumai fiara rîde, rîde\nbucuria nimicirii.\n\nOamenii, de mici învață\ncît mai crud să se omoare,\nnepăsarea ucigașă\ncalcă totul în picioare,\nrelele dezlănțuite\numblă drumurile toate\njefuiesc, ucid și pradă\ninimile frămîntate.\n\nMîine vor rămîne lupii\nsă se sfîșie-mpreună\nși-i va prinde dintr-o dată\na Sfîrșitului furtună...\n- Dar de starea lor pierdută\nși de tot ce-o să le vină\ncare dintre cei buni poate\nspune că el n-are vină?\n"
}