{
"t" : "Am fost odată",
"d" : "",
"s" : "Am fost odată harfă - de-aceea cînt mereu\ncu-ntreaga mea putere slăvind pe Dumnezeu.\n- Voi fi odată iarbă de-aceea mă aplec\nsă fac mai moale pasul acelor care trec.\n\nAm fost odată frunză, de-aceea mă-nfior\nde tot ce e iubire și lacrimă și dor\n- voi fi odată rouă de-aceea răcoresc\ntrudita-nsingurare a celor ce iubesc.\n\nAm fost ca voi odată, de-aceea vă-nțeleg\nși vă doresc spre soare cu sufletul întreg\n- veți fi ca mine-odată și voi un imn duios\nde-aceea v-aduc dulce sărutul lui Hristos.\n"
}