{
"t" : "De-ai avut nenorocirea...",
"d" : "",
"s" : "De-ai avut nenorocirea să-ți legi inima de-o piatră\nși te-ai alipit de dînsa cu puterea ta întreagă\ncheamă-o, cîntă-i, plînge, roag-o,\nfă ce vrei,\ndar niciodată\nsă n-aștepți ca să se moaie,\nsă n-aștepți să te-nțeleagă.\n\nDe-ai avut nenorocirea să-ți legi inima de vîntul\nnestatornic totdeauna, ușuratic, fără stare,\nsuferă, aleargă, cheamă-l,\nînconjoară tot pămîntul\ndar să n-aștepți ca pustiul\nsă nu-ți fie și mai mare.\n\nDe-ai avut nenorocirea să-ți legi inima de-o floare\ncare piere-n clipa care ai mai multă trebuință\npoți s-o uzi cu rîu de lacrimi,\ns-o-ncălzești cu-a ta suflare\nvei rămîne tot mai singur\ncu-nșelata ta credință.\n\nDe-ai avut nenorocirea să-ți legi inima de oameni\nai să plîngi,\ndar niciodată nimănui să nu bagi vină\ncînd pe căi îndurerate\nmii de lacrimi ai să semeni\nși-a ta inimă călcată\nnu va mai scăpa de tină.\n\nDar dac-ai avut în viață harul fără preț de mare\nsă-ți legi inima de Domnul,\ns-afli dragostea-I curată\nfericit va fi-al tău suflet\nîn odihnă și-mpăcare\nși nici inima\nnici ochii\nnu-ți vor plînge niciodată!\n"
}