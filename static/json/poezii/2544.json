{
"t" : "Să nu mă rog!",
"d" : "",
"s" : "Să nu mă rog pentru scăpare\nIsuse-n fața celui rău\nci pentru sfînt curaj - să apăr\nlumina și-Adevărul Tău.\n\nSă nu privesc către-nceputul\nde norii-amenințării plin\nci pururi să privesc sfîrșitul\npromis de-al Tău Cuvînt Divin.\n\nChiar de-aș rămîne doar eu singur\nsă îndrăznesc cum am fi mii,\nmărturisind statornicia\nunei cerești credincioșii.\n\nChiar dac-ar fi vrăjmașii sute\nsă-i văd, în fața Ta, nimic,\nca Adevărul niciodată\nnici să-L trădez, nici să-L dezic.\n\nCutremură-mi și rugăciunea\nși locul unde-atunci voi sta\nsă fiu încredințat în totul\nde harul și prezența Ta.\n\nCu pacea-ncrederii depline\nprivind în ochi vrăjmașii mei,\nsă văd cum Tu Acel din mine\nl-ai biruit pe-acel din ei.\n"
}