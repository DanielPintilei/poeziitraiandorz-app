{
"t" : "Din pragul înserării",
"d" : "",
"s" : "Din pragul înserării privesc napoi duios\nce scurtă mi-a fost calea umblată cu Hristos\n- aș vrea să cînt, dar astăzi îmi spune-un gînd durut\nce mult puteam - și totuși ce multe n-am făcut.\n\nA fost un timp la toate, dar timpul meu frumos\nl-am risipit adesea, cu prea puțin folos\na fost un har oriunde la fiecare pas\ndar prețul lui cel unic în pleavă mi-a rămas.\n\nCum mi-ar putea apune lumina azi de blînd\nde mi-aș vedea în urmă un mers mai nalt avînd!\ncum mi-ar putea s-aștepte azi duhul de cu drag\napropierea dulce de sfîntul Slavei prag!\n\nO, Drag Isuse Tu ești Acel care-ai mulțit\nfărîmele de pîine și miile-ai hrănit\nmulțește-mi și săracul vieții mele dar\nsă nu-mi rămînă jertfa și lacrima-n zadar.\n\nFă-mi sufletul spre Tine de-al milei înger dus,\nfă-mi îngerul iubirii însoțitorul Sus,\nfă-mi îngerul blîndeții apărător divin\ncăci altfel nu pot Doamne naintea Ta să vin.\n"
}