{
"t" : "Cu inima arzîndă",
"d" : "",
"s" : "Cu inima arzîndă Ți-am ascultat Cuvîntul\nși nu mi-a fost nici foame, nici sete nopți și zile,\ntăcerile din mine l-au înmulțit purtîndu-l\ncît mi-ai întins hotarul puterilor umile.\n\nCu inima arzîndă Ți-am adorat iubirea\nși n-a-ntrecut-o-n mine în flacără nici una\ncu ea mi-a fost oriunde preadulce răstignirea\nstrăină slava lumii și josnică minciuna.\n\nCu inima arzîndă Ți-am înălțat cîntarea\nscoțînd cerești acorduri din fluierul de țară\nsă vadă lumea Doamne că harul Tău e-n stare\nde mii de ori cît arta lumească și ușoară.\n\nCu inima arzîndă Ți-am închinat ființa\nîn sete de lumină și-n dor de libertate\nnimic n-a curățit-o atît cît suferința\nnimic n-a-nfrumsețat-o cît rănile purtate.\n\nCu inima arzîndă Ți-aștept slăvita oră\ncînd noaptea pe vecie topi-se-va-n lumină\nși marea-mbrățișare cînd Dulcea Auroră\nva-nvălui-ntîlnirea cu Dragostea Divină.\n"
}