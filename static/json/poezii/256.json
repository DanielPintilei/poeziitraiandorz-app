{
"t" : "O, cînd Hristos vă cheamă",
"d" : "",
"s" : "O, cînd Hristos vă cheamă, cînd El vă luminează\nvoi tineri, duceți pacea în locul urii crunte\nși fiți mereu nainte, cununa vă urmează! -\nchemarea voastră-i munca și locul vostru-i frunte!\n\nDin rîndurile voastre fu primul tînăr care\ndeschise nesfîrșita martirilor oștire\nunind prin Taina jertfei în veci biruitoare\nsublima tinerețe cu-a lui Hristos iubire.\n\nCînd liber e Cuvîntul, răscumpărați clipita\nneobosiți purtîndu-L prin arșiți și prin grindini,\nspre-a strînge prin iubire ce ura risipit-a\n- chemarea e vestirea iar locul pretutindeni.\n\nDin rîndurile voastre a fost neobositul\napostol ce-a dus lumii mai harnic, Vestea Bună\nsă vină și Apusul, să vină Răsăritul\nși-mbrățișați sub Cruce să meargă împreună!\n\nCînd norii încercării s-or grămădi în față\nca-n vremuri frații noștri: uniți-vă vegherea\ncăci pentru biruință, în clipa cea măreață,\nchemarea-i rugăciunea iar locu-ngenuncherea!\n\nCînd spre seninul veșnic Hristos vrea să vă-ndrume,\nurmați-L toți cei tineri c-o dragoste fierbinte,\ncăci lumea pentru Domnul\nși Domnul pentru lume\naceasta e chemarea, iar voi să fiți nainte!\n\nDupă seninul veșnic al ultimei furtune\nvoi veți vedea a vieții slăvită răsplătire,\ncăci Însuși Împăratul Măririi-o să-ncunune\nsuprema biruință atinsă prin jertfire!\n"
}