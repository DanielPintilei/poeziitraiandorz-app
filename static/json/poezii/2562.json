{
"t" : "Cine-și mai aduce-aminte?",
"d" : "",
"s" : "Cine-și mai aduce-aminte\nde cei răi ce-au fost și nu-s?\nEi umpleau de spaimă lumea\n- și urîți în iad s-au dus.\nDar cine-ar uita vreodată\nbinecuvîntînd mereu\npe cei ce-au iubit pe oameni\nși-au slujit lui Dumnezeu?\n\nCine-și mai aduce-aminte\nde necazul greu răbdat\ncînd sosește bucuria\nde-a primi ce-a așteptat?\n- Dar cine-ar uita vreodată\nde iubirea sa mereu\ncînd e greu lovit de oameni\nși-ncercat de Dumnezeu?\n\nCine-și va aduce-aminte\nîn Edenul fericit\nde clipita care-n lume\npentru el a suferit?\n- Dar cine-ar uita vreodată\nîn infernul veșnic greu\ncă pe rîsul unei clipe\nși-a vîndut pe Dumnezeu?\n"
}