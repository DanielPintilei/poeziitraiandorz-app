{
"t" : "Suim printr-o viață",
"d" : "",
"s" : "Suim printr-o viață atît de zbuciumată\nurcușul mîntuirii atît de-anevoios\nni-e inima sleită și fața asudată\n- ci singura odihnă a noastră-i în Hristos.\n\nNe strecurăm prin vremuri atît de desfrînate\nla orice pas pîndește un leu primejdios\nde-a lungul căii-s numai ispite și păcate\n- ci singura salvare a noastră-i în Hristos.\n\nTrăim cu niște oameni atît de fără milă\ncu fața-ncremenită, cu ochiul mînios,\noriunde am ajunge aflăm aceeași silă\n- ci Singurul prieten al nostru e Hristos.\n\nDestul ni-acum urcușul cu-această grea povară\nde-ajuns luat-am ură pe tot ce-am dat frumos\nne e și gura Doamne și inima amară\n- ci singura dorință-i s-ajungem la Hristos!\n"
}