{
"t" : "Voi purtători...",
"d" : "",
"s" : "Voi purtători ai steagurilor sfinte\nspre-Acel Măreț și Veșnic Viitor\nvoi făclieri de slove și cuvinte,\nfiți voi întîi la înălțimea lor!\n\nTu care-ai prins în mîna ta condeiul\nși vrei să dai lumină la mulțimi\no, nu uita că pilda ta-i temeiul\nizbînzii-n ridicarea spre nălțimi!\n\nTu care porți în gura ta Cuvîntul\nși-ndemnul spre mai bine și frumos\no nu uita că pilda ta-i avîntul\nspre-o slujbă mai curată lui Hristos.\n\nTu care ceri poporului putere\nde jertfă pentru minunatul Țel,\ntu ce-ai jertfit?\nce drept\nși ce plăcere,\n- să poți fi-un far și-o pildă pentru el?\n\nO, nu uita că vorba ta-i scînteia,\ndar fapta ta e focul uriaș!\n- doar pilda ta-i va ridica pe-aceia\nce vrei să-i vezi mai fericiți urmași!\n\nDoar pilda ta de muncă și-nfrînare\nși de credință-n scopul cel slăvit\ndă gîndului vorbit și scris valoare\nși rod măreț în cei ce l-au primit!\n\n- Voi purtătorii steagurilor sfinte\nspre-Acel Măreț și Veșnic Viitor,\nvoi făclieri de slove și cuvinte\nfiți voi întîi la înălțimea lor!\n"
}