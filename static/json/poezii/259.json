{
"t" : "Drumurile mele",
"d" : "",
"s" : "Drumurile mele parcă-s\nlacrime amare\nsemănate prin pustiuri\nfără sărbătoare\ndar sînt drumuri fericite către-o Sărbătoare\ndar nu-s lacrime ci-s trepte către-o Sărbătoare.\n\nDrumurile mele parcă-s\nurme-nsîngerate\ndin izvorul unor rane\nprea adînc purtate\ndar sînt urme de lumină spre nălțimi purtate\ndar nu-s rane ci sînt urme spre nălțimi purtate.\n\nDrumurile mele parcă-s\nplîngeri neștiute\nîngropate-n cimitirul\ninimii tăcute\ndar sînt cîntece din taina inimii tăcute\ndar nu-s plîngeri ci-s cîntarea inimii tăcute.\n\nDrumurile mele-s zile\ndulci de primăvară\nrăsărite după-o lungă\niarnă grea și-amară\nsînt o primăvară dulce dintr-o iarnă-amară\nnu sînt ierni ci zile calde după-o iarnă-amară.\n\nDrumurile mele-s semne\nde îndemn nainte\ncătre umbra de odihnă\na iubirii sfinte\nspre lumina odihnită a iubirii sfinte\nnu sînt umbră ci lumină a iubirii sfinte.\n"
}