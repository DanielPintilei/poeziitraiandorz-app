{
"t" : "Să nu-ți îngropi fricos",
"d" : "",
"s" : "Să nu-ți îngropi fricos talantul\nnici lampa ta să n-o ascunzi\npe mare-i vînt și-i întuneric\nmulți pot pieri - și tu răspunzi!\n\nSă nu-ți încui cu lacăt ușa\nnici cîinii să-i slobozi ușor\npot mulți pieri în frig și foame\n- și tu răspunzi de moartea lor!\n\nSă nu-ți deschizi prea aspru gura\nnici ochii să-ți închizi prea moi\nsînt buni ce mor, sînt răi ce-nvie\n- și tu ai să răspunzi apoi!\n\nSă nu-ți dezlegi prea des cărarea\nnici pașii să nu-ți legi prea rar\n- de orice rîs acum prea dulce\nse plînge cîndva prea amar!\n\nSă nu-ți vezi prea ușoară vina\nnici al virtuții drum prea greu\nnimic nu-i scump, nimic nu-i veșnic\nca sufletul și Dumnezeu!\n\nNu-ți da, nici părăsi, nici vinde\naceste bunuri nicidecum,\ncă multe veacuri ți-s legate\nde firul clipei de acum!\n"
}