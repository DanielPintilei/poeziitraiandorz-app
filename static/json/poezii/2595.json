{
"t" : "La țărmul mării mele",
"d" : "",
"s" : "La țărmul mării mele atît de frămîntate\nai apărut odată, demult, Isus Iubit\nvuia atunci furtuna cu valuri spăimîntate\n- dar Tu mi-ai spus Cuvîntul și tot s-a potolit.\n\nÎn nopțile tăcerii singurătății mele\nai răsărit odată Tu, Soare Adorat\nși toată zbuciumarea suspinelor din ele\ns-a prefăcut cerește un imn înfiorat.\n\nÎn vatra sărăciei pustiului din mine\nTe-ai arătat odată Tu Prietenul meu Drag\nși-n locul unde-atuncea plîngeam printre ruine\niubirea are-o casă, cîntarea are-un steag.\n\nCe bine-mi este-acuma Preabunul meu Isus\n- dar uneori mai tremur de-un gînd îngrijorat:\nnu-mi mai aduce noaptea singurătății duse,\nnu-mi mai lua seninul pe care mi l-ai dat!\n"
}