{
"t" : "A trecut Isuse vîntul",
"d" : "",
"s" : "A trecut Isuse vîntul de-ndoieli și de-ntrebări\ndar adîncurile mele uneori se mai frămîntă\nuneori mai pierd seninul și mai vin acele stări\ncînd prăpăstiile mele mă-ntristează și-nspăimîntă.\n\nDar nu-i zbuciumul căutării în acest frămînt slăvit\nci-opintirea năzuinței de-a mă înălța mai tare\ncătre zările divine ale-acelui cer suit\ndin lumină spre-o lumină tot mai mare și mai mare.\n\nNu-i popas să mă rețină, nici ajuns la vreun hotar\ncînd avîntul mă avîntă mai departe și departe,\nsimt mereu în mine-ndemnul ce mă-mpinge iar și iar\nfără preget, fără stavili, dincolo de orice moarte.\n\nPresimțirea-nfrigurată a răpirii sufletești\nmi-e ca teama-mbrățișării cu puterile divine,\nînsă greutatea slavei din trăirile cerești\nnu-mi apasă ci-mi descarcă tot trupescul de pe mine.\n\nCe milenii de lumină pot străbate-n duh cu-un gînd,\ncum să-Ți pot găsi cuvinte și cîntări de preamărire,\ncare oare e hotarul unde-aș obosi cîntînd,\ncînd această veșnicie mi-este-un zbor prin strălucire?\n"
}