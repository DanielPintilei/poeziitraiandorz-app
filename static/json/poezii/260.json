{
"t" : "Aș vrea să plîng",
"d" : "",
"s" : "Aș vrea să plîng un cîntec trist\nplin numai de durere\nun plînset deznădăjduit\nmai trist de cum e-un loc iubit\ncînd toți cei dragi s-au prăpădit\n- Așa un plîns de jale grea,\nse poate, am să cînt cîndva!\n\nDar și mai trist să cînt aș vrea,\nmai trist de cum e-n ploaie\nîn toamne triste-un cimitir\ncu tinere morminte-n șir...\n- Și-așa un plîns de jale grea\nse poate, am să cînt cîndva!\n\nDar și mai trist aș vrea să plîng\nun cîntec de durere,\nprecum e-un leagăn părăsit\ncînd îngerașul i-a murit\ncu sufletul pe veci zdrobit...\n- Și-așa un plîns de jale grea\nse poate, am să cînt cîndva!\n\nDar și mai trist de-așa aș vrea\nsă pot să plîng vreodată...\n- Aș spune-atunci ce-amar de greu\ne-aici și-n veci viața ta\ncînd n-are pe Hristos în ea!...\n- Dar vai, o stare-așa de rea\nnu-i plîns s-o poată spune-așa!\n"
}