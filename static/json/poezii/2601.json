{
"t" : "Privește-n sus",
"d" : "",
"s" : "Privește-n sus la minunata stare\nși locul scump din care ai căzut\nacolo-i sfînta și senina zare\nși tot ce prin cădere ai pierdut.\n\nCutremură-te-adînc și te ridică\nstrigîndu-L pe Hristos în ajutor\nchemîndu-L cu credință și cu frică\nEl ți-este Singurul Mîntuitor.\n\nPrivește-n jos la groaza-ntunecată\nascunsă-n fumul veșnicelor munci,\nacolo ți-e Gheena blestemată\nîn care vrei orbește să te-arunci.\n\nAi mai putea, ai mai putea azi încă\nsă te ridici spre cerul tău pierdut,\nmai poți opri căderea ta adîncă\nchiar de-ai ajunge-n ultimul minut.\n\nAdu-ți aminte-ndurerat de starea\nîn care-ai fost atît de fericit\ncînd tu-L urmai cu toată ascultarea\npe Dragul tău Mîntuitor Iubit.\n\nDă-ți iar întregul preț de liberare\ndă-ți orice jertfe să te curățești\ncă însăși lupta să te-ntorci spre soare\nte va umplea de bucurii cerești.\n"
}