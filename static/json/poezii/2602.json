{
"t" : "Va fi odată-o pace",
"d" : "",
"s" : "Va fi odată-o pace pe veci netulburată\nva crește-odată grîul ca cedri din Liban\nva fi odată-o turmă din lumea asta toată\nși mieii n-o să aibă de-atunci nici un dușman.\n\nIubirea o să aibă o Patrie Slăvită\nîn care Adevărul, doar el, va fi-mpărat,\nîn care bucuria va fi desăvîrșită\nși Domnul Singur Soare de-a pururi adorat.\n\nAcum mă rog cu frații plîngînd cu frunți plecate\naici stropind cu lacrimi atîtea căi de dor\n- Acolo însă toate pe veci vor fi uitate\nne vom scălda iubirea în Veșnicul Izvor.\n\nO, Viitor de aur cuprinde-mă în tine\ncu inima și ochii desprinși de tot ce-i jos\nsă-mi ai pe totdeauna tot sufletul din mine\naprins ca o mireasmă în calea lui Hristos.\n"
}