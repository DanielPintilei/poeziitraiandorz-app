{
"t" : "Nu te lăsa molatic",
"d" : "",
"s" : "Nu te lăsa molatic mereu împins și tras\nde oameni și ispite pe căi înnegurate\nci luptă și veghează-ți al vieții orice pas\nținîndu-te-ntru totul mereu pe căi curate.\n\nPăstrează-ți tot lăuntrul în pace și în har\ncu-atît mai mult cu cît ești de moarte mai aproape\nnu-ngădui ispitei și slăbiciunii iar\nlumina să ți-o stingă și pacea să ți-o sape.\n\nAșa ajungi odată la starea unde nu-s\nputeri să mai înfrîngă seninul sfînt din tine\nși unde părtășia cu-ai tăi și cu Isus\nîți face viața dulce și căile senine.\n\nCînd, dureros adesea, simți încă-nverșunat\ncum luptă și se zbate în tine vechea fire\no, nu-ți slăbi genunchii să n-ajungi la păcat\nnu merge-ncet, aleargă s-ajungi la mîntuire.\n\nDă zbor, prin rugăciune, puterii firii noi\nînalță-ți conștiința adesea temătoare\nîn urmă ți-e păcatul, - nici nu privi napoi\naleargă spre cunună ca zorile spre soare.\n"
}