{
"t" : "Începe ultima-ncleștare",
"d" : "",
"s" : "Începe ultima-ncleștare\ncu ultimul vrăjmaș rămas,\nsuflarea lui pustiitoare\nmi-e mai aproape ceas de ceas.\n\nDar spada mea-i acuma tare\nși zaua mea-i de nepătruns\ncredința mea-i biruitoare\nși țărmul sfînt e ca ajuns.\n\nCu-un cîntec strălucit de slavă\nies înaintea lui voios\nși stau în fața lui grozavă\nîncins cu spada lui Hristos.\n\nDin încleștarea-nfricoșată\nel lutul meu l-a cucerit\ndar eu i-am cucerit deodată\ncerescul paradis răpit.\n\nO, știu că am de-ajuns putere\nsă trec măreț prin ceasul greu\nnălțînd din ultima durere\nun imn etern lui Dumnezeu.\n\nIsus, la Tine nu-s în stare\nsă vină decît cei ce pot\nplăti nainte de-ncleștare\ncu ce-au avut aici, cu tot.\n"
}