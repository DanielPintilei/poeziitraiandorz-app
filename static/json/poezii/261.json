{
"t" : "Nu vrei tu-acum...",
"d" : "",
"s" : "Nu vrei tu-acum să mai auzi de Mine\ndar va veni cîndva așa o zi\ncînd se va rupe inima din tine\nașa vei plînge și te vei căi!\n\nNu poți acum, tu nu poți mai departe\nnici să M-auzi și nici să Mă mai vezi,\nți-ntorci scîrbit privirea-n altă parte\nși Chipul Meu din gînd să-L depărtezi!\n\nCînd intru Eu pe ușă-ți pleci privirea\nsă nu-ntîlnească cumva ochii Mei\n- îți face rău să le privești iubirea\ndisprețuită sîngerînd în ei...\n\nNu poți să mai suporți Ființa care\nți-a dat lumina care te-a salvat,\nți-e grea, nesuferită-nduioșarea\ncu care Eu te-nvălui ne-ncetat!\n\nDar nu fii trist: pleca-voi n-avea teamă\ncu starea Mea să nu te-mpovărez,\nnici n-ai să simți, nici n-ai să bagi de seamă\n- și niciodată n-ai să Mă mai vezi!\n\nDar va veni mustrarea nesfîrșită\ncu sufletul zdrobit pe veci vei sta\nîn deznădejdea deznădăjduită\n- Și-aceasta-n veci, va fi osînda ta!...\n"
}