{
"t" : "De hotarele Luminii",
"d" : "",
"s" : "De hotarele Luminii ce aproape mă găsesc\ndar cînd amintiri, cînd temeri mă rețin să nu pășesc.\nMi-am dus crucea cu credință, pîn-la Golgota suind\nși-astăzi între răstignire și-ntre slavă stau privind.\n\nDoruri și neliniști parcă mai pun aripilor lut\ngustul dragostei lăsate încă nu-i de tot trecut,\niar la marea biruință nu ajung decît uitînd\ntot ce inima mai ține și n-ar vrea lăsat nicicînd.\n\nTot ce n-am lăsat să ardă din trecutul meu pe drum\nparcă-mpiedică lumina și mi-o-ntunecă acum,\nînsă Duhul Biruinței, dătătorul meu de-avînt\nvine-n cumpăna-ncercării și-mi ajută pasul sfînt.\n\nDupă toată-această scurtă tremurare și declin\nsufletul lua-și-va zborul larg, biruitor și lin\nnu voi ști din cîte ceruri am ieșit sau am pătruns\ndar îmi voi cunoaște locul,\nși voi ști cînd am ajuns.\n"
}