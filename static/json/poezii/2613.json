{
"t" : "În seara asta simt",
"d" : "",
"s" : "În seara asta simt cum ard\ncîntările închise încă\nși cum miros de mir de nard\nîmi umple tainița adîncă.\n\nSimt că mi-e totul luminos\nca o slăvită înviere,\ncă pot zbura după Hristos\ncu aripi pline de putere.\n\nCă bucuria de-a trăi\ne-o strălucită izbucnire\ncă lui Hristos să-I poți sluji\ne cea mai mare fericire.\n\nCă drumul cît mi-ar fi de-amar\nși viața cît de-apăsătoare\nîmi pot fi-un ajutor și-un har\nîn lupta altora spre soare.\n\nȘi fericit îmi regăsesc\nseninul conștiinței mele\ncăci mi-e altarul mai ceresc\ncu cît mi-s jertfele mai grele.\n\nAjută-mă avînt divin\nprin zări ca astea de senine\nla sînul cerului să vin\ncu toți cei înfrățiți cu mine.\n"
}