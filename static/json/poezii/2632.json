{
"t" : "Lume, negustor de rele",
"d" : "",
"s" : "Lume, negustor de rele\ncum m-ai înșelat cu ele\nmi-ai promis de toate cele\nși mi-ai dat amar și jele.\n\nMi-ai promis mare și sare\nși mi-ai dat lacrimi amare\nmi-ai promis averi și strîns\nși mi-ai dat amar și plîns\nmi-ai promis și mi-ai promis\ndar minciună-i tot ce-ai zis.\nC-ai zis pînă te-am crezut\nși-apoi m-ai lăsat căzut\nai zis cît ți-am fost pe plac\nși-apoi m-ai lăsat sărac\nai zis pînă m-ai mințit\nși-apoi m-ai lăsat zdrobit.\n\n- Lume negustor de rele\ntu strîmbași căile mele\nsă mă duci la iad cu ele\nsă mă-ngropi în chinuri grele.\n\n... De n-ar fi-avut Dumnezeu\nmilă de sufletul meu,\nunde-aș fi ajuns să zac\nn-ar ști nime-n veac de veac\nfie Domnul lăudat\nc-a fost Bun și m-a scăpat\nfie Domnul preamărit\nc-a fost Bun - și n-am pierit.\n"
}