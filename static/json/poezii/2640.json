{
"t" : "La capăt de călătorie",
"d" : "",
"s" : "La capăt de călătorie\noprește-o clipă să privim,\nde-aici departe de pustie\ndin porți de la Ierusalim!...\n\n- Ce minunat mi-a fost cu Tine\ntot lungul drum călătorit\nca-n diminețile senine\ntrăirea unui vis dorit.\n\nDe-aici din margini de hotare\nprivim acum duios napoi\nși parc-o dulce desfătare\ne tot ce-am dus alături noi.\n\nAu curs din rana crucii mele\npe care-alături Te-am avut\ncîți stropi de sînge și de stele\natîtea imnuri s-au făcut.\n\nSudoarea pietrei și-a ruginii\ncît am prelins-o pătimind\nni-e azi șuvoaiele luminii\nprin care trecem strălucind...\n\nNedespărțiți am fost pe cale\nnedespărțiți de-a pururi Sus\n- Întoarce-Ți Fața dinspre vale\nDeschide,\ns-a sfîrșit\nIsus!...\n"
}