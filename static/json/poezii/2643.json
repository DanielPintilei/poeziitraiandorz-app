{
"t" : "Ce-Ți voi spune oare Ție?",
"d" : "",
"s" : "Ce-Ți voi spune oare Ție Dulce Preaiubitul meu\ncînd odată o să fie să fim numai Tu și eu?\noare care-ar fi cuvîntul ce-o să-l pot rosti uimit\ncuprinzînd tot simțămîntul cît, trăind, Ți l-am sfințit?\n\nCum o să-mi înalț spre Tine din al Porții Slavei Prag\nochii tremurînd în lacrimi - cu sfială ori cu drag?\nCum o să răspund Privirii care-mi va pătrunde tot,\nam să pot grăi o vorbă? - sau nici una n-am să pot?\n\nCe-o să pot să spun privindu-Ți semnul ranelor arzînd,\noare-am să le văd și-acele de la mine oarecînd?\nO să știu vreo mulțumire pentru cîte mi-ai făcut,\nsau o să-Ți grăiască numai plînsul șiroind tăcut?\n\nOare n-ai să-mi ceri talanții care mi i-ai dat și nu-s,\noare n-ai să-ntrebi de rodul care trebuia adus?\nFi-mi-va oare-ndreptățire, fi-mi-vor dezvinovățiri\nsau ce am să-Ți aflu oare într-o clipă, din priviri?\n\nDoamne, toată-ndreptățirea, de vreun grai aș mai avea\ncred c-aș spune-atuncea numai: Te-am iubit!\n... Și voi tăcea!...\n"
}