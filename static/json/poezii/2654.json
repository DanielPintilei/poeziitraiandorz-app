{
"t" : "Slăvit Isus - ce grabnic",
"d" : "",
"s" : "Slăvit Isus - ce grabnic vine\nrăsplata Zilei de Apoi\nși nu noi Te-așteptăm pe Tine\nci Tu, tot Tu, ne-aștepți pe noi!\n\nIubim tot praf și tot ruine\nși vrem în pămîntești nevoi\nnu noi să Te slujim pe Tine\nci Tu să ne slujești pe noi.\n\nO Doamne, cu adînci suspine\nîntoarce-ne dinspre noroi\nși fă-ne să dorim de Tine\nașa cum Tu dorești de noi.\n\nRevarsă-n noi în toți senine\nsimțiri cerești și gînduri noi\nnu noi să vrem să fim prin Tine\nci Tu să vrem să fii prin noi.\n\nFă ale noastre inimi pline\nde-al dragostei ceresc șuvoi\nnu noi să ne vestim prin Tine\nci Tu să Te vestești prin noi.\n\nCăci doar atunci e cel mai bine\ncînd sîntem unul și nu doi\ncînd și noi sîntem una-n Tine\ncum și Tu Unul ești în noi.\n"
}