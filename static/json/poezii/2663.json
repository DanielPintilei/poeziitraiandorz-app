{
"t" : "Oricine în genunchi se suie",
"d" : "",
"s" : "Oricine în genunchi se suie\npîn-la iubirea cea mai sus,\npe viața și pe fața lui e\nceva din semnul lui Isus.\n\nMireasma dragostei divine\ncu care-l unge Duhul Sfînt\ne cum ar răspîndi din sine\nceva din ceruri pe pămînt.\n\nPuterea care-l însoțește\nîn orice stări și-n orice loc\ntrezește, cheamă și-noiește\nca Sfîntul Cincizecimii Foc.\n\nHristos, prin el, Se face-oriunde\nprimit și ascultat cu dor\nHristos, prin el, mereu pătrunde\nîn orice suflet primitor.\n\nTot mersul lui e dus spre Cruce\ntot rodul lui e bun și greu\ntot ce e-n el e tot mai dulce\nși mai plăcut lui Dumnezeu.\n\nFerice-acela care suie\npîn-al iubirea cea mai sus\npe fața și pe viața lui e\ncerescul semn al lui Isus...\n"
}