{
"t" : "Sînt ochi ce văd",
"d" : "",
"s" : "Sînt ochi ce văd o altă lume\nși-un alt fel de lumină-acum\nși doar aceștia știu bine\nce-i strălucire, din ce-i scrum.\n\nSînt ochi ce pot vedea-năuntru\nși pot pătrunde-n ce-i afund\nși doar aceștia știu taine\nși stări ce tuturor s-ascund.\n\nSînt ochi ce pot vedea în-Mîine\nîn profeții și-n presimțiri\nși doar aceștia știu calea\nadevăratei mîntuiri.\n\nSînt ochi ce pot privi cerește\nla tot ce-i astăzi pe pămînt\nși numai ei nu se înșală\nîn tot ce cumpără și vînd.\n\nSînt ochi ce văd într-o clipire\ncît alții-o mie într-un an\nși numai ei știu cum s-alege\nun prieten bun dintr-un dușman.\n\nO, ochii-aceștia sînt numai\ncei curățiți prin focul greu\ntrecuți prin har și prin minune\nși luminați prin Dumnezeu!\n"
}