{
"t" : "Cînd te-ai înălțat",
"d" : "",
"s" : "Cînd te-ai nălțat pîn-la răbdarea\nunei smerite ascultări\natunci senină ți-e cîntarea\nși-n cele mai cumplite stări.\nAtunci poți suferi în pace\noricîte nedreptăți îți vin\nlumina Duhului te face\nsă vezi în toate-un har divin.\n\nCînd te-ai nălțat pîn-la tăcere\nsă știi că-n toate-i numai har\nte simți un pas de înviere\nși ți-ai învins și moartea chiar.\nAtunci cunoști ce-i bucuria\nde suferinți și de ocări\nprin ceața lor vezi veșnicia\nde străluciri și desfătări.\n\nCînd te-ai nălțat pîn-la iubire,\natunci te-ntorci transfigurat\npe chipul tău e strălucire\npe capul tău un nimb curat.\nAtuncea poți trăi oriunde\nși poți în orice loc să mori\nși astfel singur vei pătrunde\nîn cer cu ochi biruitori.\n"
}