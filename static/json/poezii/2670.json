{
"t" : "Eu Te-am văzut Isuse",
"d" : "",
"s" : "Eu Te-am văzut Isuse pe orice drum am mers\nîn vremea de-ntuneric Tu mi-ai lucit lumină\nîn vremea suferinței, Tu plînsul mi l-ai șters\nîn inimă ținîndu-mi încrederea senină...\n\nÎn fața nedreptății tiranului cumplit\nTu mi-ai rostit cuvîntul ce nu-i sta împotrivă\nîn anii-nfometării, întins să mor, sleit\nTu m-ai hrănit cu dulcea-Ți minune milostivă.\n\nEu Te-am văzut, că-n clipa cînd așteptam să mor\nTu mi-ai oprit, pe dată, dezlănțuita ură\nTu mi-ai schimbat călăul în binefăcător\nși piatra într-o pîine și-nghețul în căldură.\n\nEu Ți-am văzut aripa cu care mă-nveleai\nsă nu mă prindă pizma, să nu m-ajungă fiara\nTu, paza fericită din clipa mea de rai\nce mi-ai ferit de flăcări, ori gheață, primăvara...\n\nO, Te-am văzut Isuse - și n-am să uit în veac\n- dar veșnic de-aș tot spune ce bun ai fost cu mine\nși veșnic de-aș tot face cît bine-aș ști să fac\ntot n-aș putea întoarce cît sînt dator spre Tine!\n"
}