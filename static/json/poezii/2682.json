{
"t" : "O, cer dorit",
"d" : "",
"s" : "O, cer dorit ce-mi pari departe\nde cînd mereu tot merg și merg,\n- cu cît puțin ne mai desparte,\nmai tare-alerg!\n\nCu cît mai scurt văd timpul care\nmai am ca lucrul să-mi sfîrșesc\ncu trupul care-ntreg mă doare,\nmai mult trudesc!\n\nCu cît mai slabă mi-e vederea\nși rari bătăile din piept\nși mai pîndită privegherea,\nmai treaz aștept!\n\nCu cît mai multă-mpotrivire\nîntîmpină vestirea mea,\ncu-atît mai mult, mai cu-ndrăznire\nnu voi tăcea!\n\nCu cît e mai greu în tăcere\nși-i mai mult de lăsat zălog\nși duhul mai curat se cere,\nmai mult mă rog!\n\nO, cer deschis, cu cît te-apropii\nși mai cu-ardoare te doresc\nmai treji spre tine-ajută-mi ochii\nsă-mi ațintesc...\n"
}