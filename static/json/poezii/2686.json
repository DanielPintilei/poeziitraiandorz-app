{
"t" : "Îngîmfă-te pitic netrebnic",
"d" : "",
"s" : "Îngîmfă-te pitic netrebnic\nși crede-te că ești un munte,\nslăvește-ți ca pe niște glorii\nsărmanele-opintiri mărunte,\nridică-ți pumnii către ceruri\nomidă, vierme, praf, nimică\nși pune-ți pieptul să se umfle\nși pune-ți gura, larg, să zică,\nși calcă-ți în picioare frații\nși asuprește și apasă\nnedreptățește, fură, bate\nești sus și tare-acum! - ce-ți pasă!\n- Dar, tot, adu-ți aminte-o clipă\nde cei ce-au fost așa nainte...\nLa sfatul ce ți-ar da ei astăzi\ngîndește-un strop - și ia aminte!\n\nNu-ți spune: - așa făcea... cutare\nnu-ți zice: - așa-nvăța... nu-ș-cine\nci spune-ți ce ți-ar zice-acuma\nde-ar mai putea vorbi cu tine!\nNu: unde-a fost cîndva cu sute\nori zeci de ani, el, mai nainte\nci: unde este el acuma,\naceasta tu s-o iei aminte!\n... Și dac-un strop de-nțelepciune\nți-a mai rămas în judecată,\natunci vei ști să faci acuma,\nce n-ai să mai poți niciodată.\nAtunci vei ști privi-nspre tine\nca-nspre un vierme și-o nimică\niar către Cer și către semeni\nsmerit, cu dragoste și frică...\n"
}