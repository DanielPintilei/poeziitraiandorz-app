{
"t" : "Ia jugul lui Hristos",
"d" : "",
"s" : "Ia jugul lui Hristos pe umăr\nși trage lîngă El arînd,\nchiar dacă semeni numa-n lacrimi\nși umbli numai sîngerînd...\nHristos Cel Sfînt te va cunoaște\nîn sărăcie nu-n belșug\ncăci mulți au stat cu El la mese\ndar prea puțini au tras la jug.\n\nIa-I sarcina și-o du alături\nși simte-o apăsînd din greu\ncum ai răspunde doar tu singur\nde tot ce are Dumnezeu.\nHristos Cel Sfînt te va cunoaște\nodată-n Cerul Lui de Sus\nnu după haina ce-ai purtat-o\nci după sarcina ce-ai dus.\n\nIa-ți crucea ta și-I mergi pe urme\ntăcînd și mulțumind ca El\niubește, roagă-te și rabdă\nurmînd Dumnezeiescu-I fel.\nHristos Cel Sfînt te va cunoaște\nnu după numele ce-ți pui\nci după ranele-ndurate\nsub crucea ta și Crucea Lui.\n"
}