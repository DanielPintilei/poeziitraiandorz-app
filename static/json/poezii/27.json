{
"t" : "Samaritene!...",
"d" : "",
"s" : "Sfîrșit în suferinți și-n munci\ncu lacrimile-n gene\neram cînd m-ai găsit atunci\ncăzut, Samaritene!\nM-ai ridicat milos din drum,\npe-asin m-ai pus la Tine,\niar eu plîngînd Ți-am spus: de-acum\nfă orice vrei cu mine!\n\nUitat de toți și chinuit\nam plîns apoi departe,\nTu însă iarăși ai venit\nși m-ai scăpat din moarte.\nM-ai prins de mînă și mi-ai spus\nsă Te urmez pe Tine\neu Te-am urmat mereu supus:\nfă orice vrei cu mine!\n\nTîrziu într-un spital uitat,\nzăceam în chinuri grele\nși numai Tu m-ai cercetat\nîn chinurile mele.\nLa Sînul Tău Iubit m-ai strîns\ndurerea să se-aline\nînviorat Isuse-am plîns:\nfă orice vrei cu mine!\n\nAjuns-am vremuri bune-apoi\nși prins-am lumea dragă\niar inima spre rele căi\ncerca să mă atragă,\ndar Tu-ntîlnindu-mă mi-ai spus\ncă asta nu e bine\n- am înțeles și m-am supus:\nfă orice vrei cu mine!\n\nCînd într-o toamnă m-ai chemat\ndin satul fără nume,\nCuvîntul Tău am ascultat\nși m-am desprins de lume.\nM-ai prins de mînă, eu supus\nplecat-am după Tine\nși-ngenuncheat smerit am spus:\nfă orice vrei cu mine!\n\nM-ai pus să luminez! Și-arzînd\ncu lacrimile-n gene,\nvreau să mă mistui luminînd\naici Samaritene!\n- Să-Ți fiu un slujitor supus\ns-ascult mereu de Tine\nsă fiu al Tău pe veci Isus,\nsă faci ce vrei cu mine!\n"
}