{
"t" : "O, cum să-ntîrzie pedeapsa?...",
"d" : "",
"s" : "O, cum să-ntîrzie pedeapsa acestui secol desfrînat\ncînd orice gură e-o gheenă și orice uns e-un apostat,\ncînd orice ochi sticlește ura și-n hăul cel mai fioros\nreligii fără de credință și creștinism fără Hristos!\n\nO, cum să-ntîrzie sfîrșitul acestui veac de ură plin\nîn care jumătate-i fiere și jumătate e venin\nîn care tremură dreptatea printre iscoade și călăi\nși nu știi care-ți mai sînt frații sau care-ți sînt dușmanii tăi.\n\nPrimejdia de-a fi-ntre oameni e-ades mai mare ca-ntre lupi\nla orice pas se cere, ochii și sufletul, să ți-i astupi,\ncurajul care ți se cere ca să trăiești, adeseori\ne mult mai mare ca acela ce ți s-ar cere ca să mori.\n\nO, cum să-ntîrzie răsplata acestui secol împietrit\ncînd tot ce-i vrednic de-nchinare e lepădat sau murdărit,\ncînd și pe ce-i mai sfînt în lume satana-și pune-al lui stigmat, - \nce-ar mai putea opri osînda acestui secol blestemat?\n"
}