{
"t" : "Doamne, sînt pe lume oameni",
"d" : "",
"s" : "Doamne, sînt pe lume oameni cărora mi-aș da ce-am tot\nși sînt alții pentru care, cît aș vrea, nimic nu pot.\n\nPentru unii cu iubire și cu drag îngenunchez\npentru alții mă cutremur să mă rog și să veghez.\n\nDuhurile unor oameni mă-senină fericit\nale altora m-apasă și-mi fac gîndul chinuit.\n\nLîngă unii veșnicia mi-aș trăi-o-mbrățișat\nlîngă alții chiar și clipa mi-o trăiesc cutremurat.\n\nUnii, simt cu bucurie că-s al Tău sfințit lăcaș\npe-alții-i simt cu groază casa unui demon ucigaș.\n\n- Doamne, printre cîte taine și primejdii pribegim\ndintre-acestea ce puține le vedem și presimțim!\n"
}