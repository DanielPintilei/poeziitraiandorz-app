{
"t" : "Nu-i judecător mai drept",
"d" : "",
"s" : "Nu-i judecător mai drept\nca iubirea Ta în mine\nea-mi dă inimii din piept\ncînd cîntare, cînd suspine\ncînd cîntare - dacă țin\ncalea Ta neprihănită\ncînd cel mai amar suspin\ndac-ascult la vreo ispită.\n\nCînd răspund cu pas grăbit,\ndragostea-Ți din mine cîntă\ncînd avîntul mi-e slăbit\nse-ntristează și frămîntă,\ncînd mă duc să mor cu drag\nmă sărută-nflăcărată,\ncînd mă cruț și mă retrag,\nmi se-ntoarce rușinată...\n\nCînd o pun cea mai dintîi,\nîmi străluce ca un soare -\ncînd o uit sau o amîi\nmă sfîșie și mă doare!\n- Doamne, fă-mi a ei porunci\naspre-n orice căi a mele\ncăci ea nu-mi dă miere-atunci\ncînd sînt vrednic de nuiele...\n"
}