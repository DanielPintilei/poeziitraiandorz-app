{
"t" : "În spaima strălucită",
"d" : "",
"s" : "În spaima strălucită a Marii Învieri\ncădea-vor dintr-o dată hotare de tăceri\nPorți veșnice cădea-vor adîncuri arătînd\nși cei de după ele ieși-vor tremurînd...\n\nNimicul ce-ascunsese sub chip acoperit\ntot ce-a-nghițit de veacuri, tot ce părea pierdut,\nva da-ntr-o clipă totul strigînd cutremurat\ncă nu există moarte, că nu-i nimic uitat.\n\nMormintele de flăcări, de ape sau pămînt\nvor da-ntr-un salt afară tot ce-au ascuns tăcînd,\nse vor reface trupuri cu chip înmărmurit,\ncăci nu există moarte, căci nimeni n-a murit!\n\nÎn clipa cea de fulger a Marii Arătări\nva izbucni prin ceruri furtuna de cîntări\ntoți vecii de-așteptare se va părea un vis\nși Cerul ca Adîncul va aștepta deschis.\n\nDin fața-nfricoșată a Marelui Județ\nvor merge-n flăcări fiii eternului dispreț,\nvor merge-n slavă fiii eternei Învieri\nși n-au să se mai vadă în veci și nicăieri.\n\nO, Mare Zi, trezește-i pe toți cu spaima ta\nși fă-i de-acum s-aleagă de partea cui vor sta\nfă-i toți s-aleagă partea din ceruri, lîngă Miel,\nîn iad să meargă numai satana, singur el!\n"
}