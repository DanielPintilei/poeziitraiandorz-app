{
"t" : "Binecuvîntează-i veșnic",
"d" : "",
"s" : "Binecuvîntează-i veșnic Dumnezeul meu pe-acei\ncare Te-au slujit statornic de-ai putut să crezi în ei,\ncare-au mers frumos și rodnic, vrednici în cuvînt și-n crez\n- Dumnezeul meu pe-aceia să-i mai binecuvîntezi.\n\nRăsplătește-i pe vecie Dumnezeul meu pe cîți\nȚi-au luptat cu vitejie rămînînd nedoborîți\nce-au primit mai bine crucea decît scaune și-arginți\n- Dumnezeul meu, pe-aceia pune-i între cei mai sfinți!\n\nFericește-i pe vecie Dumnezeu meu pe-acei\nce-au purtat printre ispite dragostea-Ți curată-n ei\nce prin anii de surghiunuri și-au ars cel mai tainic foc\n- Dumnezeul meu, pe-aceia du-i în cel mai dulce loc!\n\nStrălucește-i pe vecie Dumnezeul meu pe-acei\nce-au trecut lumini prin lume purtînd Semnul Tău pe ei\nce-au sfîrșit frumos tot lucrul care Tu le-ai rînduit\n- Dumnezeul meu, pe-aceia nalță-i cel mai strălucit!\n"
}