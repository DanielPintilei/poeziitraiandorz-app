{
"t" : "Statornică-i blîndețea",
"d" : "",
"s" : "Statornică-i blîndețea din glasul Tău Isus,\nîn Cerul Tău surîsul e fără de apus,\nîn Duhul Tău alinul e-un nesfîrșit fior\nTu ești balsamul dulce pe toate cîte dor.\n\nStatornic e izvorul din care-mi curgi mereu\nprin albia prea-plină a sufletului meu\nTu-mi re-noiești rodirea sfințindu-mi-o divin\nTu-mi umpli necuprinsul cu zări ce vin și vin.\n\nStatornică-i lumina ce-o treci prin ochii mei\ncînd cerul fericirii se reazemă în ei\nTu re-noiești seninul cel limpede și-afund\nîn care-mbrățișarea iubirii mi-o ascund.\n\nStatornică-i frumsețea a tot ce-mi dai mereu\nDivin și Veșnic Soare al sufletului meu\nprin tot ce gust ești dulce, prin tot ce simt ești dor\n- unește-mă cu-acestea pe veșnicia lor.\n"
}