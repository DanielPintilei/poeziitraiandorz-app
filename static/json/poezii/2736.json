{
"t" : "Cei ce-odihnesc în Domnul",
"d" : "",
"s" : "Cei ce-odihnesc în Domnul, nici unii, n-au murit\nci dorm frumos ca după o muncă fericită\npe chipul lor cel veșnic e-un zîmbet strălucit\nlăsat de datoria cu dragoste-mplinită\n- cei care mor în Domnul au chipul strălucit.\n\nPriviți acum, cînd drumul la capăt le-a ajuns\ncît de măreț e cerul în care ei intrară\nîn sfintele lor urme ce soare-a fost ascuns\nși cît de sfinte urme prin lume ei lăsară\n- cei care mor în Domnul în soare s-au ascuns.\n\n... Nu-ți pese de viață, ostaș al lui Hristos\no clipă nu sta-n cumpăt a ți-o jertfi iubirii,\nnu-i mausoleu pe lume slăvit și glorios\ncît cel în care-Și nalță Isus Hristos martirii!\n- cei care mor în Domnul au cerul glorios.\n\nNu-ți pară rău de moarte viteaz al lui Isus\ncăci moartea-i clipită dar slava-i nemurire\nnu înaintea morții, ci după ea ți-a spus\nHristos că te așteaptă a slavei răsplătire\n- cei care mor în Domnul au slava lui Isus.\n\nCei care mor în Domnul - și pentru El, sînt vii\nmai vii ca toți eroii oricăror alte sfere\nei strălucesc pe-ntinsul întregii Veșnicii\ncu slava-n care-i nalță Întîia Înviere...\n- cei care mor în Domnul în El sînt veșnic vii.\n"
}