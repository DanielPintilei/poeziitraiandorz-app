{
"t" : "Nu te-ntrista prea mult",
"d" : "",
"s" : "Nu te-ntrista prea mult atunci\ncînd parcă-ți vine-o-mpotrivire\ncînd pentru sfintele porunci\nculegi dureri - și nu iubire\nCăci nici Hristos Cel Preamărit\nn-a fost cu drag, de toți, primit.\n\nȘi nici nu plînge prea amar\ncînd pentru c-ai făcut ce-i bine\nești pus alături de-un tîlhar\nși mulți privesc urît la tine\nCăci și Stăpînul tău Hristos\nn-a fost privit, de toți, frumos.\n\nNici nu te-nfricoșa prea greu\ncînd parcă-ți vine-o răstignire\nci roagă-te, căci Dumnezeu\nîți va trimite întărire\nCăci și Hristos pîn-a învins\na fost și de-ntristări cuprins.\n\nCi crede, luptă-te și fii\nstatornic și viteaz în toate\ncăci nu poți nici gîndi - să știi\nce răsplătiri îți sînt păstrate\nCăci și Hristos Cel ce-a răbdat\nnespus de mult este nălțat!\n"
}