{
"t" : "În ce loc sfînt?",
"d" : "",
"s" : "În ce loc sfînt să-Ți strîng eu oare\nal dragostei olei, Isus,\ncînd prețul ei e-atît de mare\nși rostul ei e-atît de sus?\nO, mirul ei nespus de dulce\nși mai plăcut ca orice vin\nce dor e vrednic a Ți-l duce\nși-n ce vas aurit să-l țin?\n\nLa Porțile de Aur - unde\nse intră-n Negrăitul Loc\nnimic nu mi-ar putea pătrunde\nnecurățit prin sfîntu-i foc.\nÎn stările de slavă pline\npe rarul Tău Tabor divin\nrămîn numai avînd pe mine\nveșmîntul ei de veșnic in.\n\nIubirea ardă-mi ca o pară\nși-nfășoare-mă ca un steag\nși-așa să zbor din țară-n țară\nși-așa să plîng din prag în prag.\nIar cînd din lumea mortăciunii\nIsus, ai să mă chemi să vin\ns-o intru-n Patria Minunii\nca pe-o crenguță de măslin.\n"
}