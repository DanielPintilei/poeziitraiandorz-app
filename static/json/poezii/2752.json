{
"t" : "Mare plîns și tînguieli",
"d" : "",
"s" : "Mare plîns și tînguieli\nși suspin și vaiet greu\neste despărțirea morții\ncelui fără Dumnezeu\n- dar cîntare și iubire\nși-adormire-n somn frumos\nși-o trezire-n rai - e moartea\ncelui ce-are pe Hristos.\n\nCe folos de tot ce-i jos\ndacă mori fără Hristos,\nce folos de tot ce-ai strîns\ndacă mergi în chin și-n plîns?\n\nIad și pierdere e viața\ncelui fără Dumnezeu\ndupă el rămîn la moarte\nnumai chin și blestem greu\n- însă rai și roadă-i viața\ncelui ce-are pe Hristos\ndupă el rămîne-n lume\ndrum curat și chip frumos.\n\nVăzînd mortul care zace\ntoți să ne-ngrijim de-acum\nsă ne pregătim spre ceruri\nbine, cel din urmă drum\n- ca să n-avem tînguire\nci cîntare la sfîrșit\nsă nu mergem la osîndă\nci la raiul fericit.\n"
}