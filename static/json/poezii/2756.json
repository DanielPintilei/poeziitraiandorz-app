{
"t" : "Liniștită-i moartea...",
"d" : "",
"s" : "Liniștită-i moartea celui credincios\nca un somn preadulce într-un loc frumos\nca o odihnire dup-o muncă grea\n- fericit acela ce sfîrșește-așa!\n\nDintre frați el trece între îngeri Sus,\ncea dintîi el vede Fața lui Isus\nFața cea dorită care-a sîngerat\npatima prin care l-a răscumpărat.\n\nOchii-nchiși în lume se deschid în Rai\nunde ce-l așteaptă nu-i pe lume grai\ntoți cei duși nainte, într-un cor nespus\nîl primesc în slava Dulcelui Isus.\n\n- O, cum mulțumește el lui Tatăl Sfînt\nc-a sfîrșit cu bine lupta pe pămînt\ncă-n iubirea-I mare l-a răscumpărat\ndin osînda morții cea de ne-ndurat.\n\nO, cum mulțumește Domnului Isus\nprin a cărui Jertfă a ajuns el Sus,\no, cum mulțumește Duhului Preasfînt\ncă i-a dat putere pe tot drumul strîmt.\n\nLăudați pe Domnul cînd un credincios\nare-o moarte dulce și-un sfîrșit frumos\nși vă-ntoarceți și voi la Hristos deplin\nca s-aveți la moarte loc în Rai. Amin.\n"
}