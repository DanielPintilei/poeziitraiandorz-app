{
"t" : "Fericită e nădejdea",
"d" : "",
"s" : "Fericită e nădejdea care ne-a adus Hristos\ncă la moarte, nu-i sfîrșitul, sufletului credincios\nmoartea nu-i sfîrșit! - ci moartea este doar un prag de-un pas\npeste care toți vom trece către-al doilea popas.\n\nCă lăcașul nostru veșnic nu-i nici groapa cea de jos\nși din ea vom fi odată scoși de Glasul lui Hristos\nMarea Zi a Judecății și-nvierii de Apoi\nne va scoate din morminte pe oricare dintre noi.\n\n... Numai unde ne vom duce după-al Judecății ceas\nva fi-al nostru-adevăratul și de-a pururea popas.\nAcolo rămînem veșnic, veșnic, veșnic, veșnic - stînd\ncu Hristos ori cu satana, cum ne-am vrut de pe pămînt.\n\nVai ce moarte disperată are cel fără Hristos\nel își vede-atunci deodată tot trecutul mincinos\nvede iadul ce-l așteaptă, vede raiul cel pierdut\n- cum ar ști acum alege, dar zadarnic, a trecut...\n\nDar ce moarte fericită are cel cu Dumnezeu\npentru el nimic nu-i groază, nici chinuitor, nici greu\ndupă el nu vine moartea, după el vine Isus\nca să-l ia să-l ducă-n locul cel frumos ce-l are Sus.\n\nFericită e nădejdea care ne-a adus Hristos\nmoartea-i doar un prag ce-l trecem spre lăcașul luminos\ndincoace e suferința, Dincolo e-un veșnic Rai\n- fericit ești dulce suflet ce nădejdea asta ai!\n"
}