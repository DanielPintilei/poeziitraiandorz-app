{
"t" : "Tot ce-i al Tău Isuse",
"d" : "",
"s" : "Tot ce-i al Tău Isuse iubesc acum știind\ncum îl iubeam odată deși nu-nțelegeam\ncărările spre lume ni-s negre cît se-ntind\ndar calea către Tine atît de albă-o am.\n\nO, eu cunosc acuma ce alții n-au știut\ntrăiesc o bucurie cum alții n-au gustat\neu am aflat lumină cum alții n-au văzut\nși stări ce-n lume Doamne la alții nu le-ai dat.\n\nÎmi duse focul casa și apa pîinea mea\nși vîntu-mi smulse pomii - și furii banii mei,\ndar dragostea Isuse și raiul meu din ea\nnu mi-o putură smulge nici ele și nici ei.\n\n... O, oare nu-s eu Doamne prea flori acum și vis,\nprea zîmbet și prea frunză cu rod nepîrguit,\nnu-s eu prea mult cîntare acum și zbor deschis\nși prea puțin tăcere și chin și plîns sfințit?\n\nPrea fericiți Isuse și prea ușori îmi par\nazi pașii după Tine prin dragoste mereu\n- să n-am eu oare frică de-acest preadulce har,\n- să nu mă tem că-n lume prea fericit sînt eu?\n"
}