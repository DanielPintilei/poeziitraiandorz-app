{
"t" : "O, nepătrunsă taină...",
"d" : "",
"s" : "O, nepătrunsă taină: ce fericit gîndite\nși ce-mpletit sfințite ni-s toate în Isus\nîn El și în iubire desăvîrșit unite\nsînt ceruri și pămînturi în cîte sînt sau nu-s.\n\nPrin voia Lui unite miresmele ni-s una\nnăscute dintr-o rouă, crescînd pe-aceiași crini\nși parcă n-am fost altfel ci-așa dintotdeauna\nhrăniți cu-aceeași sevă de-aceleași rădăcini.\n\nNi-s sufletele raze și trupurile muguri\nsfințiți de-același soare, umbriți de-același har,\nni-s zilele culesuri și nopțile belșuguri\nși rugăciunea flăcări și arderea altar.\n\nÎn Domnul și-n iubire nu-i nici o depărtare\nîn Domnul și-n iubire, nici munți nici piedici nu-s\nîn raiul lor nu-i zbucium, în țara lor nu-s fiare\ncăci raiul e-n iubire, iar ea este Isus...\n"
}