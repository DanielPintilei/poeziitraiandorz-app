{
"t" : "Cred că de-aceea m-am născut",
"d" : "",
"s" : "Cred că de-aceea m-am născut și am venit pe lume\nsă spun două cuvinte doar: Iubirea - și-al Tău Nume.\n\nToți spinii care m-au ascuns se vor usca odată\nși umbra ce m-a odihnit va trece-ndepărtată\nși căile pe care-am mers odată vor fi uitate\nși semnele ce le-am lăsat vor fi pierdute toate\nși iarba unde-am odihnit odat-o să se-usuce\nși ochii mei se vor goli... și toate se vor duce\n- dar cele două vorbe dragi: iubirea și-al Tău Nume\nvor străluci pe veci frumos, cu nici un soț pe lume.\n\nCred că de-aceea m-am născut să-aflu aceste două\nși să le cînt de mii de ori c-o harfă tot mai nouă\nși-n mii și mii de viersuri, noi de fiecare oară\ns-arat acelorași comori o altă față rară,\nsă-ntorc spre-aceiași sori priviri mereu din altă zare\nsă aflu-acelorași frumseți o altă încîntare,\ns-aduc mereu în alții ochi acea sfințită sete\nce poate inima c-un imn și-un colț de rai s-o-mbete,\ns-aduc mereu în alții dor de Țara Promisiunii\nsă facă alți fii fericiți atingerea Minunii...\n\nȘi pentru-acestea am să mor căci Viața care vine\nde mii și mii de mii de ori - mai dulce-mi e - știu bine!\n"
}