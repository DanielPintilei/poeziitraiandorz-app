{
"t" : "Iubire, pentru tine",
"d" : "",
"s" : "Iubire, pentru tine mă voi ruga mereu\ncu mîinile-mpletite deasupra pernei tale\nca paza cea tare să-ți pună Dumnezeu\nsă-ți ocrotească pașii de orice rău pe cale.\n\nIubire, pentru tine voi arde ne-ncetat\nca para cea mai albă căldura ta s-o țină\npe capul tău turna-voi tot mirul meu curat\npicioarele spăla-ți-voi cu lacrimi de lumină...\n\nIubire, după tine întind a mele mîini\nca strîns să te înlănțui să nu-mi mai pleci vreodată\ndin lacrimi să-ți dau apă, din imnuri să-ți dau pîini\nsă-mi crești tot mai înaltă, mai sfîntă și-nzestrată.\n\nIubirea mea frumoasă din Unul Dumnezeu\nmai scumpă-mi ești pe lume ca orișice comoară\na mea ești pe vecie, al tău pe veci sînt eu\n- așa să ne-afle Domnul venind a doua oară!\n"
}