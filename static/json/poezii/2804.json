{
"t" : "Străjerule, sosește...",
"d" : "",
"s" : "Străjerule, sosește Cel care-a spus: Eu vin!\nstrăjerule, vestește cum trebuie vestit,\nstrăjerule, tu însuți trezește-te deplin,\nstrăjerule, El vine! - nu poate fi oprit!\n\n- Străjere! - strigă lumea - stai, culcă-te, ce faci?\nnu-mi tulbura odihna, nu mă trezi din somn!\nvezi ce plăcută-i lenea și ce-nțelept să taci\ncum fac ceilalți cu toții... - Ce Nuntă? - și ce Domn?\n\n- Străjere! - strigă iadul - taci, culcă-te și stai\nnu vezi în ce primejdii te-arunci cu cei nebuni?\nCe Judecată vine? - Ce iad e? - Sau ce Rai?\nNu vezi tu cum tac alții? De ce chiar tu să suni?\n\n- Străjere! - zice Domnul, - o, nu tăcea! Nu vezi\ntu răsăritul Zilei și semnele pe cer?\nnu vezi cum odrăslește smochinul prin livezi\nși nimeni nu-nțelege? De ce ești tu străjer?\n\n- Străjere! - zice Duhul - fii treaz și credincios\ncăci Ziua tot sosește și dacă tu vei sta!\nDar veșnică cinstire te-așteaptă la Hristos\nsau veșnică osîndă - și acum e clipa ta!\n"
}