{
"t" : "Nici o lacrimă cu Tine",
"d" : "",
"s" : "Nici o lacrimă cu Tine n-a curs Doamne, în zadar\nnici un cîmp arat cu Tine n-a rămas neroditor\nnici o luptă lîngă Tine, n-am sfîrșit-o cu amar\n- orice semen, pentru Tine, mi-a fost binevoitor.\n\nNici un chin răbdat cu Tine nu mi s-a părut prea lung,\nnici un jug purtat cu Tine nu mi s-a părut prea greu\nnici un țel dorit cu Tine n-a fost ca să nu-l ajung\n- toate mi-au rodit cu Tine Binefăcătorul meu.\n\n... Pune-Ți Mîna-ntre-ale mele și-așa hai să ne rugăm\nîn această umbră dulce a frunzișului foșnind\nraiul este și deasupra și-mprejurul unde stăm\nnumai mîini de îngeri prieteni ne păzesc din cît cuprind.\n\nPrintre frunze, printre ierburi, printre raze mii și mii\nnumai ochii Maicii Sfinte ne învăluie cu drag...\nTatăl, ce recunoștință-Ți datorăm pe veșnicii\nc-ai făcut acest rai dulce și ne-ai pus acest sfînt steag!\n"
}