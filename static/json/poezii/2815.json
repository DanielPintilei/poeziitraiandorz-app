{
"t" : "Mă sui din tristele adîncuri",
"d" : "",
"s" : "Mă sui din tristele adîncuri\nspre zîmbetul iubirii Tale\nca-nspre-o minune care-mi iese\nîntîmpinîndu-mă în cale.\n\nDar cum să pot Isuse, oare\nvreodată-n taina ei pătrunde\ncînd întunericul luminii\nmi-o înfășoară și-o ascunde!\n\nCînd toate simțurile mele\nîn pipăirea mîinii puse\nca orbii, bîjbîind, Te caută\nsă pot să Te-nțeleg Isuse.\n\nCărările vieții toate\nmi le-am făcut de-acuma una\ncu ea să pot s-alerg spre Tine\nmai însetat ca-ntotdeauna.\n\nDin toate fragedele fețe\nce mi le-ai vrut cît mai divine\nmi-am refăcut Isuse chipul\ncu care-ai vrut să vin spre Tine.\n\nPecetluiește-mă cu semnul\nde înfiat al Jertfei Sfinte\nce-mi face Porțile deschise\nși slava slobodă nainte.\n"
}