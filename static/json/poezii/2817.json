{
"t" : "O, ce divin...",
"d" : "",
"s" : "O, ce divin e tot ce-mi leagă\nIsuse sufletul de Tine,\nce fericită-mpărtășire\nde Tine-nlănțuit mă ține,\nce sfinte revărsări de daruri\ntrăirea pe Tabor mi-o suie,\n- o stare-așa ca lîngă Tine\nIsuse-n lumea asta nu e.\n\nDe ce atunci nu pot, ca nimeni,\nsă Te iubesc și-ascult mai tare?\nDe ce nu pot cînd chiar aceasta\nmi-ar fi răsplata cea mai mare?\nDe ce cînd chiar ce-aș da mai grabnic\nm-ar binecuvînta mai bine,\nde ce mereu se poate spune\ncît sînt în stare pentru Tine?\n\nIubirea mea aș vrea să spargă\ncuvintele trecînd prin ele\ncurajul meu să-ntreacă margini\nși duhul meu să-ntreacă stele\ntrecînd, mereu trecînd, să suie\nca Steaua Nașterii întruna\nsă se oprească doar Acolo\nunde ești Tu, pe totdeauna!\n"
}