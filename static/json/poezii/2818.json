{
"t" : "O, să nu mor",
"d" : "",
"s" : "O, să nu mor Isuse\npîn-am să-nfăptuiesc\ntot binele pe care\nTu m-ai trimis să-l fac\npîn-voi sfîrși Cuvîntul\ndat mie să-L vestesc\npîn-am să-mi spun solia\n- să nu mă lași să tac!\n\nSă nu-mi înghețe mîna\npîn-am să-mi seamăn tot\nogorul Tău ce mie\nmi-ai rînduit să-l ar,\npîn-am să-mi dau lumina\nla cîte-ntinderi pot\nsă nu-mi stingi dinspre mare\nIsuse-aprinsul far.\n\nSă nu-mi sfîrșesc oleiul\ndecît cînd voi intra\nla slava Nunții Tale\ncu cei veniți pe nori\nnici harfa să se spargă\ndecît cînd va cînta\nfrumusețea măreției\ncu care-ai să cobori.\n\nNici ochii să se-nchidă\npîn-aș vedea crescînd\nurmașul luptei mele\nviteaz și strălucit\nși pîn-am să-mi văd frații\no inimă și-un gînd\n- atunci să mor,\ncu Ținta atinsă fericit!\n"
}