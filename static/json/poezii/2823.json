{
"t" : "Mai repede Isuse",
"d" : "",
"s" : "Mai repede Isuse\nînalță-ne spre Țel\ncu ochii tot mai tineri\nși inima mai trează\nsă fim cu bucurie\nîmbrățișați la fel\nde slava ce ne-atrage\nlegați de-aceeași rază.\n\nNe treci de munții negri\nși veșnicul hotar\ncu-ntinsurile albe\nde lanuri de lumină\nprin apa-ntineririi\nne treci spălînd în har\naripile de zgură\nși buzele de tină.\n\nÎn dulcea împletire\na inimilor noi\nne-aprinde-aceeași pară\nmai albă și mai mare\ndin care storci minunea\nși nardul sfînt și-apoi\nnaintea Ta ne-așează\nspre binecuvîntare.\n\nO, cum ni se-nfrățește\ncredința spre-acest gînd\ncum ne-mpletim nădejdea\nspre-această rugăciune\ncînd plînsul și cîntarea\nle-mpreunăm chemînd:\n- mai repede Isuse,\nslobozi-ne și du-ne!\n"
}