{
"t" : "O, toate ne-amintesc...",
"d" : "",
"s" : "O, toate ne-amintesc Isuse\noriunde mergem sau privim\nde-un legămînt și de-o iubire\ncum alta-n lume nu mai știm.\n\nSă nu uităm că-Ți datorăm\nîn veci să Te-ascultăm\nde cît primim - în veci să știm\nIsus, să-Ți mulțumim...\n\nFrumoasa floare-a cărei ramuri\ncu-a noastre mîini le-am împletit\nsă ne aducă-n veci aminte\nde-un legămînt ce l-am rostit.\n\nSeninul fericit sub care\nam ars pe-al rugăciunii-altar\nsă ne-amintească-n veci că-n jertfa\npentru iubire nu-i hotar.\n\nLumina ce ne-ai dat și pîinea\nși casa-n care ne-ai păzit\nsă ne-amintească-o fericire\ncum nimeni alții n-au găsit.\n\nAtîtea stări, atîtea locuri\nși-atîtea zile din trecut\nsă ne-amintească-n veci că alții\nun har asemeni n-au avut.\n\nȘi toate, Domnul nostru, toate\nsă ne-amintească-n veci să-Ți fim\natît de-ascultători și vrednici\nprecum pe nimeni nu-i mai știm!\n"
}