{
"t" : "E plînsul meu",
"d" : "",
"s" : "E plînsul meu Isuse, - acela ce-l auzi\nîn ceasul trist de seară cînd florile se strîng\ncînd mîinile-s întinse și ochii mei sînt uzi\n- Isuse, pentru vina iubirii mele plîng.\n\nE glasul meu Isuse, - acela ce-l asculți\nînveșmîntat în jale prin negrul nopții ceas\n- Isuse, de durerea de frații mei cei smulți\nde vînturi rătăcite, mi-acest amarnic glas.\n\nE focul meu Isuse, - acela care-l simți\nîn clipa sărutării picioarelor din cui\nîn arderea acelor ascunse suferinți\npe care mi le-acopăr de gura nimănui.\n\nE darul meu Isuse, - acela ce Ți-e dat\nfricos pe cel mai tainic și ultim colț de-altar\ne copt în plîns fierbinte, e-n foc amar sărat\nsă-mi poți ierta iubirea cînd se re-ntoarce iar.\n\nIsuse, nu-Ți retrage piciorul cînd îl țin,\nIsuse, nu-Ți întoarce privirea cînd mă vezi,\nIsuse, nu-Ți închide iertarea Ta cînd vin\nIsus, - doar data asta Te rog să mă mai crezi!\n"
}