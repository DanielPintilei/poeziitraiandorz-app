{
"t" : "Nu este moarte!",
"d" : "",
"s" : "Nu este moarte pentru nimeni\nnici pentru buni, nici pentru răi\n- e numai veșnica viață\nori numai veșnice văpăi.\nNimic nu-ți poate șterge nimeni\ndin ce cu fapta-ți scrii acum\nși plata lor e ori lumina\nori noaptea veșnicului fum.\n\nNici toată măreția lumii\nnu-ți poate-acoperi-un păcat\nnici toată apa veșniciei\nnu-i stinge focul blestemat,\n- deci cîntărește bine prețul\nacestui unic timp de har\ncă ori plîns veșnic, - ori cîntare\nți-e dincolo de-acest hotar.\n\nCutremură-te-n fața Crucii\npe care sîngeră Hristos!\n- de-aici ori sui spre Raiul dulce\nori cazi spre iadul fioros\nși clipa ta e numai asta\nși-al tău prilej e doar acum,\n- de-aici ți-alegi ori raiul slavei\nori iadul veșnicului scrum!\n"
}