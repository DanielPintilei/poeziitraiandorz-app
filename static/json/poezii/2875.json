{
"t" : "O, bunuri trecătoare!",
"d" : "",
"s" : "O, bunuri trecătoare, ce mulți vă prețuiesc\nmai mult ca mîntuirea și slava viitoare\n- o, bunuri netrecute, cît de puțin privesc\nspre strălucirea voastră mai scumpă ca un soare!\n\nO, dulci comori ascunse, ce scumpe sînteți voi\ndar ce puțini sînt ochii ce vă cunosc și cată\n- odată văd și orbii, dar ce folos c-apoi\nprilejul de-a vă strînge nu-ntoarce niciodată!\n\nO, fericiți pe lume sînt toți acei ce-au pus\nspre Cer a lor nădejde și-averea lor divină\nei au un aur veșnic și-un bun etern: Isus\n- doar ei știu cum e lumea de goală și străină.\n\nO, vai de voi ai lumii nefericiți bogați\ncăci toți cu-arginții voștri vă cumpărați doar lațul\nîn care pe vecie, de-aici, vă spînzurați\nși sufletul cu trupul și viața cu nesațul.\n\nO, unde sînteți lacrimi, atunci cînd este har\nși unde tu credință, atunci cînd e vestire\nde ce prea mulți vă află doar jos în focu-amar\nîn care-i veșnic beznă și nici o licărire?\n"
}