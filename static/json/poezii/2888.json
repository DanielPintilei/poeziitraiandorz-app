{
"t" : "Aici ne-ai pus!",
"d" : "",
"s" : "Aici ne-ai pus Tu să luptăm\nîn cea mai crîncenă-ncleștare\nși-aici ne-ai poruncit să stăm\nși nici un pas să nu cedăm,\noricare: - biruie ori moare!\n\nE locul poate cel mai greu\ndar noi n-avem de-ales altunde\nne-a pus aicea Dumnezeu\nși-aici avem de stat mereu\ncă-n fața Lui noi vom răspunde!\n\nAici să fim muncind voios\npe orice vreme, rea sau bună,\nni-e locul tare și pietros?\naici ne-a pus pe noi Hristos\nși El cu noi trage-mpreună.\n\nAici vrea El să luminăm\noricît ne-ar fi vrăjmașe toate\noricît ar fi să sîngerăm,\nși vai de noi dacă-ncetăm\nși vai de noi de ne-am abate!\n\nȘi-aici El cere să murim\nsfințindu-I toți statornicia,\ncăci numai astfel dovedim\ncă sîntem vrednici să trăim\ncu El alături Veșnicia!\n"
}