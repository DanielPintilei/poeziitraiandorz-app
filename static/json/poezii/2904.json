{
"t" : "O, Betleem, o, Betleem...",
"d" : "",
"s" : "O, Betleem, o, Betleem, - ce noapte-a fost aceea\ncînd Soarele din Ieslea ta Și-a răsărit scînteia\no, Betleem, pămînt sfințit de-atîta strălucire\n- ce mulți, ca tine, și-au uitat întîia lor iubire!\n\nIerusalim, Ierusalim - care-ți ucizi profeții\nde cîte ori ți-ai nimicit luminile vieții\nde cîte ori te-ai prăbușit - în prag de mîntuire\n- ce mulți, ca tine-și răstignesc eterna lor iubire!\n\nBetanie, Betanie, - cetate fericită\nîn care dragostea-i mereu cîntată și sfințită\ncu cîte binecuvîntări ai tu împărtășire\n- dar ce puțini, ca tine-și țin curata lor iubire!\n\nCapernaum, Capernaum, - cetate cercetată\ncîte minuni s-au petrecut în fața ta odată\nde cîte ori ai fost chemat, - și totuși ce-mpietrire\n- ce mulți, ca tine, nu-și cunosc divina lor iubire!\n\nO, Nazaret, o, Nazaret, - cetate lepădată\nce pași cerești te-au străbătut, ce slavă ți-a fost dată\ndar ce netrebnic te-ai vădit de marea strălucire\n- ce mulți, ca tine-și izgonesc frumoasa lor iubire!\n\nO Golgota, o, Golgota, - nălțime-nfricoșată\nspre care ne-nchinăm smeriți, - de fiecare dată\n- voi Sfintele Amintiri, - ce mult ne spun a-voastre nume\n- cu care oare dintre voi ne-asemănăm în lume?\n"
}