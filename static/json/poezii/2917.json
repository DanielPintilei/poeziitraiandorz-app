{
"t" : "Căutînd mereu",
"d" : "",
"s" : "Căutînd mereu cărări frumoase\nam dat de drumul Tău Isus\nși-a Tale urme luminoase\nne-au tot atras și ne-au tot dus.\nCu Tine ne-am suit pe munte\ngustîndu-Ți Chipul Fericit\nce face sufletul să-nfrunte\neroic, orice vînt cumplit.\n\nCu Tine-am coborît pe mare\nprintre furtuni și încleștări\naflînd credința care n-are\nnici îndoieli, nici lepădări.\nCu Tine-am stat lîngă fîntînă\naflînd Izvorul Apei Vii\ntrecuți de cer și de țărînă\nspre slava veșnicei Tării.\n\nCu Tine-am străbătut Calvarul\nlui Moria și Golgota,\ngolindu-Ți pîn-la fund Paharul\nne-am cununat sub Crucea Ta.\nCu Tine vom intra prin Poarta\nCerescului Sărut Isus,\n- aici unită ne-a fost soarta\nunită fi-ne-va și Sus!\n"
}