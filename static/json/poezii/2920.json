{
"t" : "Ce minunate sînteți",
"d" : "",
"s" : "Ce minunate sînteți, voi,\ncele trei frumuseți\ncare-ați sfințit în lume\ncereștile virtuți:\ndurere, sărăcie,\nsingurătate, - voi\ndoar voi, știți face aur\ndin ce era noroi.\n\nÎn lumea prăbușirii,\ndoar voi rămîneți sus\nvoi, dulcile mirese\na-Dulcelui Isus,\nHristos v-ascunde chipul\ncel negrăit de sfînt\nde cea mai mare parte\ndin cei de pe pămînt.\n\n... O, mulțumesc Iubirii\ncă mi v-a scos în drum\nsă vă cunosc frumsețea\nși s-o-ndrăgesc de-acum,\nce dulci vă văd prin vălul\nsub care vă feriți\nde toți nebunii lumii\nce fug de voi grăbiți.\n\nO, fericiți aceia\nai căror ochi, Hristos,\nîi face să vă vadă\ncuratul chip frumos\nvoi sînteți cei trei îngeri\nce-i duc pe cei sfinți sus\nvoi, dulcile mirese\na-Dulcelui Isus!\n"
}