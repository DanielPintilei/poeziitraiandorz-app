{
"t" : "Cînd cel gol strigă",
"d" : "",
"s" : "Cînd cel gol strigă: îmi e frig\nsau cel fricos: mi-e teamă\nsau cel căzut: pe nimeni n-am,\n- pe mine-atunci mă cheamă.\n\nPe mine, pe tine, pe noi\nne cheamă cei flămînzi și goi\nsă facem atunci tu și eu\nce poruncește Dumnezeu.\n\nSă nu putem închide-atunci\nnici ochii și nici mîna\ncum nu-și închide de-nsetați\nizvorul ei fîntîna.\n\nSă dăm și singurul bănuț\nși ultima putere\ncăci sub aproapele căzut\nHristos e Cel ce cere.\n\nAtunci și cînd vom merge noi\nla Veșnica Lui Casă\nne va deschide Însuși El\ncu-o Față bucuroasă.\n"
}