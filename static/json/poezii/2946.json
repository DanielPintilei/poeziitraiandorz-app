{
"t" : "Cuvîntul despărțirii",
"d" : "",
"s" : "Cuvîntul despărțirii să nu-l spui neplîngînd\ncă nu-l știi niciodată de nu-i pe totdeauna,\nNeprevăzutul poate să vină mai curînd\nde cum răsare seara, sau cum apune luna.\n\nPrin nici o răspîntie nu trece prea ușor\nîntîi privește bine spre calea apucată\ncă orice pas te duce spre-un veșnic viitor\niar clipa care trece nu-ntoarce niciodată.\n\nÎn nici un ceas de noapte să nu te culci rîzînd\ncă nu se știe dacă mai vezi o dimineață\nla orice-apus de soare privește meditînd\ncă nu știi cînd răsare, de vei mai fi-n viață.\n\nLa orice despărțire, în Duhul Sfînt să fii\ncăci ea e ca o moarte de fiecare dată:\nieși dintr-un timp în care în veci nu mai revii\nși pierzi ceva ce poate n-o s-afli niciodată.\n\nO, fie-n toate-acestea, căldura ta, Hristos\nși-n tot ce faci, oriunde, să fi-a Lui iubire,\nc-atunci de fiecare te-ai despărți frumos\nși-așa o să-l și afli în veșnica-ntîlnire.\n"
}