{
"t" : "Dacă ai credință-adîncă",
"d" : "",
"s" : "Dacă ai credință-adîncă,\n- creadă alții ori nu creadă,\ntu vei rămînea pe stîncă\norișicine-ar fi să cadă.\n\nDacă știi să-noți puternic\n- vină valul cît de mare,\nnu mai slab te vei alege\nci-ai să ieși din el mai tare.\n\nDacă-ai aripi vii, - nu-ți pese\nardă creanga de sub tine\ntu la timp ai să-ți iei zborul\nși nimic nu te va ține.\n\nDacă-ai dragoste curată\nești ca ieri - și azi și mîine\n- să se schimbe lumea toată\ntu același vei rămîne.\n\nDac-ai inimă frumoasă,\nvină orice despărțire,\nea pe Domnul ei nu-și lasă\nnici întîia ei iubire.\n\nDacă toate-acestea-n tine\nsînt depline și curate,\n- spre lăcașele divine\nzbori cu aripile toate!\n"
}