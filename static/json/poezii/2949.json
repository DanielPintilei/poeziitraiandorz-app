{
"t" : "Doamne, inimii ajută-mi",
"d" : "",
"s" : "Doamne, inimii ajută-mi\noricît mi-ar străpunge-o-n cuie\ncrucea slujbei Tale sfinte\npînă lîngă-a Ta să-și suie.\n\nDoamne, ochilor ajută-mi\noricît mi-ar slăbi, - să-mi țină\npîn-ce slujba lor frumoasă\nși-o vor fi sfîrșit deplină.\n\nDoamne, mîinilor ajută-mi,\noricît tremură slăbite,\npînă la sfîrșit să-și nalțe\ndarul slujbei împlinite.\n\nDoamne, dragostei ajută-mi,\ncît de greu mi-ar fi-ncercată,\nlegămîntul ei cel dulce\nsă nu-și calce niciodată.\n\nDoamne, vieții mele-ajută-mi\nsă-și sfîrșească credincioasă\ndatoria ei deplină,\n- și atunci s-o iei acasă.\n\nDoamne, fă-mi-le să-mi țină\npîn-la datoria toată\niar atuncea la odihnă\nia-le toate dintr-o dată!\n"
}