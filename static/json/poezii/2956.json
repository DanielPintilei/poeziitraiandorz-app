{
"t" : "Dulce Domnul meu",
"d" : "",
"s" : "Dulce Domnul meu, în Tine\npomii toți sînt frați cu mine\nfirele de iarbă toate\nmi-s surori și mi-s surate\nstelele mi-s flori curate\nflorile mi-s stele toate\nzilele mi-s toate bune\nnopțile mi-s rugăciune\nsuferința mi-e cunună\nzarea toată - voie bună.\n\nDulce Domnul meu, pe cale\ntoate-a mele-s ale Tale\ntoate-a Tale-s ale mele\nnici ușoare și nici grele\nnici ușoare să mă lese\nși nici grele să m-apese\nnici străine, să mă nege\nnici a mele, să mă lege\nnici prea mari, să mă doboare\nnici prea mici, fără păsare.\n\nDulce Domnul meu, e seară,\nmi-am sfîrșit ce-aveam pe-afară\nlacrimile-s așezate\nimnele cîntate toate\nzările mi-s dezlegate\nși picioarele curate\nhainele mi-s pregătite\ndatoriile-mplinite\ncandela cu untdelemn\n- Mire Dulce, - fă-mi un semn!\n"
}