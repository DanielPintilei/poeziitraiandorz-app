{
"t" : "Celor care n-au în totul",
"d" : "",
"s" : "Celor care n-au în totul\ninima smerită-n ei,\nduhul falselor credințe\nle zidește-un fals temei,\nle dă false adevăruri\ncare dau un fals folos\nși cea mai cumplită plată:\nslava unui fals hristos.\n\nDe acei ce n-au în totul\ncugetul în ei curat\nDuhul Sfînt Se depărtează\namărît și-ndurerat\nși rămîn apoi cu duhul\nprefăcut și mincinos\nca să facă spre osîndă\nslujba unui fals hristos.\n\nDe acel ce nu-i în totul\ncredincios și-ascultător\nAdevărul se ascunde\ndupă cel mai negru nor\nși-i rămîne-apoi minciuna\nprefăcută-n chip frumos\nși satana cel mai negru\nprefăcut în fals hristos.\n"
}