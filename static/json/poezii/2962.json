{
"t" : "De lîngă calea Ta Isuse",
"d" : "",
"s" : "De lîngă calea Ta Isuse\nvăd mii de căi cum se desprind\n- sînt ale celor ce-au lăsat-o\nspre calea lumii rătăcind,\no, oare calea mea Isuse\nva merge-ntr-una tot așa\npe urma dulce-a Crucii Tale,\nori se va despărți de ea?\n- o, nu lăsa, nu mă lăsa\nsă mă despart de calea Ta.\n\nPe lîngă calea Ta Isuse\nvăd mii de cruci lăsate jos\n- sînt ale celor ce-au luat-o\npe drumul larg și lunecos,\ndar oare crucea mea Isuse\nvoi duce-o tot așa și eu\nori voi lăsa-o și voi merge\nca lumea fără Dumnezeu?\n- o, nu lăsa, nu mă lăsa\nca lumea fără Dumnezeu!\n\nDe lîngă dragostea Ta sfîntă\nvăd aruncate mii de flori\n- sînt ale celora-ntorși iarăși\nspre lumea asta-nchinători,\ndar oare-a mele flori Isuse\nvor fi întruna ca acum,\nori vor zăcea uscate-odată\nși eu întors pe-al lumii drum?\n- o, nu lăsa, nu mă lăsa\nsă mai întorc spre-al lumii drum!\n"
}