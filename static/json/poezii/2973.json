{
"t" : "Cît de bogat ești Tu...",
"d" : "",
"s" : "Cît de bogat ești Tu Părinte,\n- noi cerem, iar Tu dai și dai\nși bunătatea-Ți nu sfîrșește\nși margini îndurării n-ai\nși dragostea-Ți nu obosește\nși ori de cîte ori venim\naceeași nesfîrșită milă\nși-aceleași mîngîieri găsim.\n\nO, fii slăvit mereu - Părinte Dumnezeu\ncăci toate, toate spun, - cît ești de Bun.\n\nCît de bogat în bunătate\nești cu oricare dintre noi,\nne-ntorci mereu spre Tine ochii\niar noi i-ntoarcem spre noroi\nne iei mereu spre Tine gîndul\nnoi iarăși ni-l luăm napoi\n- și totuși mila Ta ne rabdă\npe fiecare dintre noi.\n\nAjută-ne s-avem odată\no dragoste cum Tu ne ceri\nîn slujba Ta cea minunată\nsă facem azi mai mult ca ieri\nși pentru marea-Ți bunătate\nce nouă tot mai mult ne-arați\ns-aducem faptele curate\nde fii ai Tăi adevărați.\n"
}