{
"t" : "Ne-a nins peste trecut",
"d" : "",
"s" : "Ne-a nins peste trecut lumină\nmai albă ca o nea curată\nși toate urmele cu vină\nn-au să se vadă niciodată.\n\nFii binecuvîntată\nlumină minunată\na Crucii lui Isus\nce totul ne-ai adus.\n\nNe-a nins peste dureri cu soare\nmai mult decît belșugul verii\nși arșiței ne-a dat răcoare\nși morții - slava Învierii.\n\nNe ninge peste plîns cîntarea\nde îngerească sărbătoare\nși veșnic binecuvîntarea\nni se va da fără-ncetare.\n\nO, cum va ninge-odată iară\npe noi lumina-ntineririi\ncînd în Cereasca Slavei Țară\nvom fi cu Mirele Iubirii.\n\nDar pîn-atunci înmiresmate\nspre Tine Mirele Credinței\nsă ningă-n sus tot mai curate\ncîntările recunoștinței.\n"
}