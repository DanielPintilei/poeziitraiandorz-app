{
"t" : "Să retrăim minunea",
"d" : "",
"s" : "Să retrăim minunea frumoaselor izbînzi\ndin anii tinereții cu steaguri fluturate\ncînd tremurau toți leii înfrînți de mieii blînzi\ncînd răsunau toți munții de imne-nflăcărate.\n\nSă retrăim fiorii frumosului elan\ncînd apăsam pe pluguri în lung și-n lat, pe creste\ncînd greul grîu de aur mustea în orice lan\numplînd de veselie hotarele aceste.\n\nSă retrăim căldura frumosului sărut\ncu gene-nlăcrimate și inimă fierbinte\ncînd mai de preț ca frații nimic nu ne-a părut\ncînd ne spuneam iubirea în lacrimi nu-n cuvinte.\n\nSă reaprindem iarăși frumosul foc de-atunci\nsă ardă-n noi hățișul de-ncredințări străine\nsă ne simțim cu toții din nou ca niște prunci\nce-ngenuncheați cu mama învață să se-nchine.\n\nAtunci gusta-vom iarăși frumoasele izbînzi\ndin sfînta ostășie cu steaguri fluturate\nși frații ce sfîșie - vor fi iar frații blînzi\nși genele cu ură - iar gene-nlăcrimate.\n"
}