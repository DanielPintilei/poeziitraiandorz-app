{
"t" : "Isus, de cînd Te știu...",
"d" : "",
"s" : "Isus, de cînd Te știu cu mine\neu nu Te știu decît veghind\nprin orice nopți de teamă pline\ndin orice drum pîndit venind.\n\nCînd multe nopți, în mari primejdii\nm-ai rînduit să stau străjer,\nTu dulce-nsoțitor nădejdii\nvegheai să nu rămîn stingher.\n\nPrin cîte nopți de drum departe\ncînd pașii mei n-aveau nici grai\nTu mă-nsoțeai din orice parte\nși-atent alături îmi pășeai.\n\nCînd obositele-mi pleoape\ncădeau de somnul trist și greu\nTu, treaz, îmi rămîneai aproape\nși eu Te-aflam veghind mereu.\n\nCînd neavînd putere-n mine\ncădeam în lene adormind\n- cînd mă trezeam privind spre Tine\nTe regăseam tot treaz veghind.\n\nO, Dulce Paznic al Iubirii\nnespus de bun și veghetor\n- în toată viața nemuririi\nce mult, ce mult ți-s eu dator!\n"
}