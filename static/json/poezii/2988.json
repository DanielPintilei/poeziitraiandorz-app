{
"t" : "Doamne, dintre cîte jertfe",
"d" : "",
"s" : "Doamne, dintre cîte jertfe vor sta-n cer în fața Ta\ncea mai fără gînd adusă am dorit să fie-a mea.\n\nDintre cîte miruri scumpe s-au turnat pe capul Tău\nDoamne, am dorit întruna cel mai scump să fie-al meu.\n\nDintre cîte șoapte sfinte s-au nălțat spre mila Ta\nmulțumirea cea mai caldă am dorit să fie-a mea.\n\nDintre cîte binefaceri le-ai cerut și le-ai voit\ncele mai plăcute Ție pe-ale mele le-am dorit.\n\nDintre cîte imnuri sfinte s-au cîntat spre slava Ta\ncea mai dulce și plăcută Ți-am dorit cîntarea mea.\n\nDintre dragostele cîte Ți s-au alipit în rai\ndragostea cea mai legată Ți-am dorit pe-a mea s-o ai.\n\nDintre candelele cîte ard în așteptarea Ta\ncea mai plină și mai trează am dorit să fie-a mea.\n\nDintre lacrimile cîte s-au vărsat cel mai tăcut\npentru Tine Drag Isuse, - pe-ale mele mi le-am vrut.\n\nȘi din cîte legăminte Ți s-au tot făcut mereu\ncel mai sfînt și mai statornic l-am dorit să fie-al meu.\n\nDar mă tem Isuse Doamne că din toate-n fața Ta\nnumai vorba cea mai multă vei găsi c-a fost a mea!...\n"
}