{
"t" : "Iubire, haidem împreună",
"d" : "",
"s" : "Iubire, haidem împreună\nsă ducem crucea mai frumos\nc-atuncea spinii ni-s cunună\nși cerul cel mai cu Hristos.\n\nFii tînără mereu și tare\nși-ajută-mă să pot și eu\ncu cît sînt vremi mai de-ncercare\nsă stau mai lîngă Dumnezeu.\n\nSă nu pot fi fără de tine\nîn nici un loc și-n nici un ceas\ncu tine eu și tu cu mine\nsă tragem în același pas.\n\nTu m-ai plătit cu răni amare\nși eu la fel cu ani de chin,\ndin raza Crucii Sfințitoare\nni-i tors același sfînt destin.\n\nTu poți să faci ce vrei cu mine\niar eu cu tine pot la fel\ncăci Taina Tatălui ne ține\nun singur duh și gînd în El.\n\nHai dulce dragoste-mpreună\nși la sfîrșit ca la-nceput\ncăci spinii ne vor fi cunună\nși suferințele sărut.\n"
}