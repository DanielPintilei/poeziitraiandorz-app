{
"t" : "Tu care știi ce jertfă",
"d" : "",
"s" : "Tu care știi ce jertfă sfîntă\ne-aceea căreia ne-aduci\n- sfințește-ne-o și ne-o-nveșmîntă\nîn slava Naltei Tale Cruci.\n\nTu care ne presări cu sare\nusturătoarele tăieri\nne-alină cazna sfințitoare\ndin zvîrcolitele tăceri.\n\nTu care ne așezi tăciunii\nsub arderea-de-tot cea grea\nne-ascunde-n șoapta rugăciunii\nsuspinul care nu l-am vrea.\n\nTu care știi ce aspră cale\nne-a fost calvarul pîn-aici\nne fă zvîcnirile domoale\nsub loviturile de bici.\n\nTu care știi cum arde fierul\ntrecînd prin carne către lemn\nfă să vedem în flăcări cerul\nși-n moarte-al Învierii Semn.\n\nȘi Tu care-ai promis Vecia\nclipitei de sub Crucea Ta\nîmprospătează-ne tăria\niubirii s-o putem purta.\n"
}