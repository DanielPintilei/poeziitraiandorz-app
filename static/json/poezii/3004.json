{
"t" : "Isuse, pentru cele două",
"d" : "",
"s" : "Isuse, pentru cele două\niubiri pe care mi le-ai dat\nla Poarta Îndurării Tale\naș sta pe veci îngenuncheat\nrugîndu-mă să faci să-mi ardă\ncu cele mai cerești văpăi\niubirea mea cea pentru Tine,\niubirea mea cea pentru-ai Tăi.\n\nC-o mînă strînsă după una,\nc-o mînă după alta strîns\nmi-s ochii totdeauna umezi\nde bucurie ori de plîns,\nle-aș vrea mereu nedespărțite\nși fericite-n veci le-aș vrea\ncăci una-mi este maica dulce\niar cealaltă-i sora mea.\n\nIsuse Sfînt, aceste două\niubiri îmi sînt ca ochii mei\ncu ele-mi întregesc ființa\nca funia împletită-n trei\nacestea-s aripile mele\ncu care mă-ncălzesc și zbor\nIsus - și nu vreau fără ele\nnici să trăiesc și nici să mor.\n\nIubire, maica mea din ceruri,\niubire sora mea de Sus\nca voi, mai scumpe pentru mine\ncomori pe lumea asta nu-s.\nIsuse, ține-mă-ntre ele\ncuprins cu-ntregul vieții dor\nsă nu pot fără ele Doamne\nnici să trăiesc și nici să mor.\n"
}