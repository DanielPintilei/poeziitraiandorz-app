{
"t" : "Nu te rușina de lacrimi",
"d" : "",
"s" : "Nu te rușina de lacrimi\nsuflet scump și credincios\nnu S-a rușinat de ele\nnici Stăpînul tău Hristos\nnu s-au rușinat de ele\nnici preasfinții tăi părinți\n- vai de cei ce nu pot plînge\nlacrimi sfinte și fierbinți!\n\nNu vă rușinați de lacrimi\nci vă-nvinuiți cînd nu-s\ncei ce plîng sînt totdeauna\nmai aproape de Isus\nsute de versete sfinte\nfericesc pe cei ce plîng\n- vai de cei ce nu pot plînge\ncă-n porniri firești se frîng!\n\nVai de cei ce pot să rîdă\nsau să cînte, peste tot,\ncare pot vorbi de toate\n- dar să plîngă nu mai pot.\nNu-i mai mare osîndire\nca a celui ce nicicînd\nn-are lacrimi, nici cînd toate\ncer să nu spui neplîngînd!\n"
}