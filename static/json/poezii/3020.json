{
"t" : "Aprinsa Domnului iubire",
"d" : "",
"s" : "Aprinsa Domnului iubire\nmă rog mai sfîntă să ne crești\nși-n alba ta neprihănire\nviața-n veci să ne-o-mpletești\ntot mai frumoasă, mai senină\nși mai predată s-o primești.\n\nCu aripi tot mai largi spre Soare\nsă ne desparți de tot ce-i jos,\n- către vecia primitoare\nși Necuprinsul prietenos\nun imn sfințit și-o jertfă dulce\nspre bucuria lui Hristos.\n\nPrin suferință să ne-apropii\nde împliniri ce sînt - și nu-s\nfă lacrimile noastre stropii\nde drag pe crinii lui Isus\nalin pe răni și mir pe glezne\nși dor pe Sînul lui Isus.\n\nO, fă-mi tot mai puțin pămîntul\nși tot mai mult cerescul eu\nși tot mai strălucit veșmîntul\ncu care merg spre Dumnezeu\nmai alb, mai sfînt, mai scump veșmîntul\nsă mă iubească Dumnezeu.\n"
}