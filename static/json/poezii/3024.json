{
"t" : "Ce dulce e cînd sînt",
"d" : "",
"s" : "Ce dulce e cînd sînt cu Tine\nMîntuitorul meu, deplin\ncînd candelei aprinse-n mine\nîi torni oleiul Tău divin\ncînd rugăciunilor curate\nîmi verși al Duhului Tău foc\ncînd toate-n Tine mi-s legate\nadînc, Isuse, la un loc.\n\nTu nu-Ți ascunzi nimic de mine\neu n-am de Tine-ascuns nimic\nsînt una-n tot Isus, cu Tine\nîn tot ce fac și-n tot ce zic\nși fericita-mpărtășire\nși-n suferință și-n cîntări\ne-o aurită-nlănțuire\nde numai binecuvîntări.\n\nCît ești de dulce pentru mine\nMîntuitorul meu Iubit\ncînd orice bun-rămas e-n Tine\nacelași dulce bun-venit\nși toate nopțile-mi sînt soare\ncu nicăieri nici un apus\n- o,-mpărtășiri strălucitoare\nrețineți-mă în Isus!\n"
}