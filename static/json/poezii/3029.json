{
"t" : "Ajungi așa de greu",
"d" : "",
"s" : "Ajungi așa de greu la mine\n- la orice colț e-un lup hain\nla orice gard stă nu știu cine\nla orice pas e pus un spin\nla orice drum ceva nebine\nla orice loc ceva străin...\n- ajungi așa de greu la mine\nde ce-mi rămîi așa puțin?\n\nCu-atîta dor Te-ascultă toate\nîn care sufăr și suspin\nîmi vii cu-atîta greutate\nși-așa de greu pot să Te țin\nurechile mi-s însetate\nși glasul Tău e-așa divin\ncu-atîta drag Te-ascultă toate\n- de ce-mi vorbești așa puțin?\n\nO, ție-ți spun toate-ale Mele\ndar tu veghezi așa puțin,\nMi-s vorbele de taine grele\ndar tu-nțelegi așa puțin\natîta har e-n toate cele\ntu meditezi așa puțin\nși cît aș vrea să-ți dau din ele\n- de ce păstrezi așa puțin?\n"
}