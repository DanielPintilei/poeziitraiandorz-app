{
"t" : "Tot ce am de-acum",
"d" : "",
"s" : "Tot ce am de-acum a-ți spune\nfiul meu, - pîn-la sfîrșit,\neste cum ar fi din moarte\nsau de după ea grăit:\n\n- Fiece cuvînt să-ți fie\ncutremurător de greu\ncum ți-ar fi din focul veșnic\nsau de lîngă Dumnezeu.\n\n- Ține vorbele Scripturii\nc-adevărul lor divin\ne mai scump ca orice aur\nfericind pe cîți îl țin!\n\n- Să-l iubești mai mult pe-acela\nce te mustră apăsat\ndecît pe acel ce-ți lasă\ndrumul slobod la păcat.\n\n- Mult mai greu de dus e lupta\ncu păcatele mai mici\npentru-acestea multă lume\nîmpotriva ta-ți ridici.\n\n- E frumoasă biruința\nce-o ajungi c-o luptă grea\ndar mult mai frumoasă-i lupta\ncare-ai dus-o pîn-la ea.\n"
}