{
"t" : "O, Doamne fie-Ți milă",
"d" : "",
"s" : "O Doamne, fie-Ți milă de cei ce prea ușor\nîl cred pe-nșelătorul ce vine-n casa lor\no, fă-i să cerceteze ce duh și crez au cei\nce se prefac că-s îngeri dar au pe iuda-n ei.\n\nO Doamne, cîți merg astăzi la flăcări și la vai\nspunînd trufași la alții cum pot s-ajungă-n rai\nvorbind de unitate ei fac doar dezbinări\ncu raiul în cuvinte, cu iadul în purtări.\n\nO Doamne, fie-Ți milă de cei ce-i cred ai Tăi\ncă tot mergînd la dînșii ajung la fel de răi\nmîndrindu-se că-s liberi - sînt robii cui se vînd\ncu Dumnezeu în gură și cu satana-n gînd.\n\nO Doamne, dă-le groaza de locul unde cad\ncă ei pe mulți nainte i-au și trimis în iad\ntrezește-le-ngrozirea de focul cel nestins\n- ori poate că orbirea de veci i-a și cuprins!\n\nO Doamne, cît de mare păcat fac cei ce vor\nsă schimbe-a Ta Lucrare precum e voia lor\n- de nu-i nici o nădejde în veac pentru acei\nmăcar ai milă Doamne de cei ce merg la ei!\n"
}