{
"t" : "Din locul unde-am plîns",
"d" : "",
"s" : "Din locul unde-am plîns cu Tine\nam cele mai de preț comori\nde-acolo-mi ies izvoare pline\nși-i cerul meu cu mii de sori,\nacolo vin oricînd sînt singur\nși-mi capăt mii de-mbrățișări\nacolo vin cînd mi-e-ntuneric\nși plec cu strălucite zări\nIsuse, Isuse, Isuse\nacolo vin cînd mi-e-ntuneric\nși plec cu strălucite zări.\n\nPe cîmpul cel arat cu Tine\nîmi seamăn cel mai dulce grîu\nși toate holdele mi-s pline\nși roadele mi-s veșnic rîu\nși-n orice umbră-mi crește-o pîine\nși-n orice spic un gînd iubit\nși-n orice imn un dar pe care\nl-am sărutat și dăruit\nIsuse, Isuse, Isuse\nși-n orice imn un dar pe care\nl-am sărutat și dăruit.\n\nSub crucea unde dorm cu Tine\nmă strîng de cel mai dulce Sîn\nspun rugăciunea cea mai dulce\nși cel mai dulce viers îngîn\nîn cel mai dulce vis mă leagăn\nși-n cel mai moale așternut\nși-n cea mai dulce Înviere\nmă vei trezi cu-al Tău sărut\nIsuse, Isuse, Isuse\nîn cea mai dulce Înviere\nmă vei trezi cu-al Tău sărut.\n"
}