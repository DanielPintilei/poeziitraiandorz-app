{
"t" : "Ce-ndurerat mă duc",
"d" : "",
"s" : "Ce-ndurerat mă duc din locul acesta unde-am ars așa\ncu toată inima mea stoarsă de tot ce-a fost frumos în ea.\n\nȘtiam că trebuie o jertfă - și-am dat-o pe a mea mereu\nspre orișicine mi-a cerut-o cum I-o dădeam lui Dumnezeu.\n\nAm vrut să-mi fie frații liberi de orișice robie grea\niar libertatea cere jertfă - și eu vrut s-o dau pe-a mea.\n\nȘtiam că e pustiu aicea - dar un așa amar pustiu\ncă nu mai răsuna ecoul nici unui singur sunet viu.\n\nȘi-a trebuit strigat Cuvîntul cu disperare de nebun\n- și-acum cînd jertfa-i arsă toată\n- o, ce puțini pricep ce spun!\n\nMai este oare vreo nădejde să se mai nască-un disperat\nsă-nalțe-așa nebun lumina, cu orice jertfă neapărat?\n\nSau nu mai sînt decît cuminții ce-și caută lor firesc folos\n- O, Singuraticul, Străinul și-ndureratul meu Hristos!\n"
}