{
"t" : "Tu ne-ai născut",
"d" : "",
"s" : "Tu ne-ai născut pe noi Isuse\ndin cea mai minunată mamă\nal ei scump nume lasă miere\npe-a noastre buze cînd o cheamă\nși-am vrea iubirea mai aleasă\nîn cel mai dulce grai să-i spuie\ncă nici o mamă mai frumoasă\nIsus, pe lumea asta nu e.\n\nTu nouă ne-ai născut Isuse\ncîntarea cea mai minunată\ncîntăm - și duhul nostru nu se\nmai obosește niciodată\ncu harfa cea mai luminoasă\nam vrea iubirea-n veci s-o suie\ncă nici cîntare mai frumoasă\nIsus, pe lume asta nu e.\n\nTu nouă ne-ai născut Isuse\niubirea cea mai îngerească\ndin ce în ce mai sfînt și sus e\npus rodul ei să strălucească\n- îmbrac-o-n haina de mireasă\nși-alături Tatăl să Ți-o puie\ncă nici iubire mai frumoasă\nIsus, pe lume asta nu e.\n"
}