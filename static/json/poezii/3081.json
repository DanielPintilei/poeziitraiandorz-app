{
"t" : "Încrede-te puternic",
"d" : "",
"s" : "Încrede-te puternic în tot Cuvîntul Sfînt\nc-a Lui putere ține și ceruri și pămînt\nvor trece și pămînturi și ceruri ca un vis\ndar El rămîne-Același - așa precum e scris.\n\nÎncrede-te-n Cuvîntul grăit de Dumnezeu\ncă El e-n veci Același slăvit și viu mereu,\nse prăbușesc istorii, puteri se nasc și pier\ndar El rămîne-Același și-n alt pămînt sau cer.\n\nÎncrede-te-n Cuvîntul Etern, iubirea mea,\npot vecii toți să treacă, pot sorii toți cădea\npot să se schimbe toate ce vremi și zări străbat\ndar El rămîne-Același, slăvit și neschimbat.\n\nSlăvit să fii Tu Veșnic Cuvînt Etern Hristos\nTu Adevărul Unic, Puternic și Frumos\nnoi ne-alipim de Tine și-așa-Ți vom sta mereu\nîn slujbă și-adorare, - căci Tu ești Dumnezeu!\n"
}