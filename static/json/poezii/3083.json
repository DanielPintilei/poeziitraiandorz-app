{
"t" : "Fii slăvită Mînă Sfîntă",
"d" : "",
"s" : "Fii slăvită Mînă Sfîntă care-ai sîngerat plătind\nal răscumpărării noastre preț amar și fericit\ncătre dulcea-Ți mîntuire m-ai făcut mereu să-ntind\ndragostea cu cele două ramuri ce i-ai altoit.\n\nFii slăvită Mînă Bună ce-ai înlăturat mereu\ntoți vrăjmașii și toți munții dintre-a mele depărtări\nși mi-ai netezit suișul cel mai drept spre Dumnezeu\nfiece popas făcîndu-mi tot mai cu divine stări.\n\nFii slăvită Mînă Dulce ce m-ai binecuvîntat\nîntr-o clipă neuitată și-ntr-o stare ca de vis\nîntr-un har atît de darnic care m-a înveșmîntat\ncum m-ar fi primit aievea cerul radiind deschis.\n\nFii slăvită Mînă Scumpă ce, la cap de cale grea\nfaci să simt că semnu-Ți dulce este ca sosit acum\nvăd afară ziua albă și ieșit în poarta mea\nmă tot uit cu ochii umezi să Te văd venind pe drum.\n\nVino pașnic Mînă Dulce într-un fel ca cel din vis\nși-Ți ia-n clipa Învierii ramurile de altoi\nnumai drumul printre raze lasă-l încă tot deschis\npentru cei ce vin în urmă, mai întîrziați ca noi!\n"
}