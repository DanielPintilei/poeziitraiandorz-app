{
"t" : "Primește-mă iubire",
"d" : "",
"s" : "Primește-mă iubire și mă sărută drag\ncînd vin de-așa departe și-așa demult - acasă\nși ca o mamă dulce întîmpină-mă-n prag\nstrîngîndu-mă la sînu-ți - c-o lacrimă duioasă.\n\nPrimește-mă iertare să plîng în poala ta\nca după pocăința cea mai adînc curată\nși leagă-mă cu lacrimi spre-a nu mă mai putea\nsă mă dezlege nimeni de tine niciodată.\n\nPrimește-mă blîndețe să-mi alipesc pe veci\nde sînul tău ființa atît de obosită\nși pacea ta cea dulce deasupra să-ți apleci\nfăcîndu-mi pe vecie căderea ispășită.\n\nPrimește-mă tăcere pe muntele tău sfînt\npe care rugăciunea e slobodă să plîngă\nși unde fericirea e singurul cuvînt\niar mîinile întinse pot cerul tot să-l strîngă.\n\nDe-acolo te deschide apoi să mă primești\no Patria mea scumpă în dulcea-ți limpezime\nși-apoi mi-nchide-n urmă grădinile cerești\ndin ele pe vecie să nu mă scoată nime!\n"
}