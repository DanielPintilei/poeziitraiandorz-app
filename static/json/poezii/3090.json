{
"t" : "Mereu noi ne-am temut",
"d" : "",
"s" : "Mereu noi ne-am temut Isuse\ncă prea-Ți tot cerem mult acum\nprea minunat părea că-i visul,\nsă facem pîn-la el un drum.\n\nMereu ne-am îndoit în fața\nminunilor ce ne-arătai\nprea mici eram și prea nevrednici\nși n-am crezut - să ni le dai.\n\nMereu am tremurat de teama\nca nu cumva prea mult să vrem\nsă nu-Ți îndurerăm iubirea\nprimind ce nu ni-i dat s-avem.\n\n- Nu Ți-am cerut vreodată Doamne\nprea mult răbdării Tale, noi?\nnu Ți-a ajuns la capăt mila\nsă nu ne mai răspunzi napoi?\n\nNu ne-ai dat Tu în lumea asta\nrăsplata binelui prea mic, - \nca-n vecii lumii celeilalte\nsă n-ai a ne mai da nimic?\n\nO Doamne, fă ca teama asta\nsă fie tot mai sfîntă-n noi\nsă nu primim în lume totul\nsă ai să ne mai dai și-Apoi!\n"
}