{
"t" : "Prin nașterea în lumea asta",
"d" : "",
"s" : "Prin nașterea în lumea asta noi am venit într-un exil\nTu ne-ai trimis pentru-o slujire - și timpul rînduindu-ni-l.\nCînd slujba noastră și cînd timpul cel hotărît - va fi-mplinit\nnoi, fericiți, ne vom re-ntoarce la locul drag făgăduit.\n\nDar chiar și-aici, ce dulci popasuri ne-ai rînduit din cînd în cînd\nce minunat ne-a fost tot drumul spre muntele slăvit urcînd\nde-am fi știut privi nainte cum știm acum privi napoi\ncu cît mai plin de bucurie și-ncredere-ai fi mers cu noi!\n\nȘi-acum cînd ceva ni se-ntîmplă și trec prin noi niște fiori\ndeși nu știm nimic nainte, stăm liniștiți și-ncrezători\nva fi, sau nu va fi, - Tu Singur știi numai ce ne-ai rînduit\nla ce răscruce stăm! - și totuși pe pace ne-ai statornicit!\n\nDe cîte ori am fost nainte la vreo răscruce ca acum\neram atît de plini de teamă și ne feream de-acest greu drum\niar azi cînd asta, omenește, ar fi să fie și mai grea\ncu cîtă liniște ne umpli ființa chiar privind la ea.\n\nNu-i oare chiar și asta Doamne un semn Dumnezeiesc și sfînt\ncă tot ce ni se-ntîmplă-i planul ce-l ai cu noi pe-acest pămînt?\nȘi chiar încrederea cea tare ce-ai pus-o-n noi în voia Ta\nnu-i oare tocmai ea dovada că Tu ești Cel ce vei lucra?\n\n... O, fie voia Ta Părinte, noi fericiți Te preamărim\nși-ngenuncheați smeriți alături vrem liniștiți să Ți-o-mplinim\nfă să privim numai spre Tine și numai spre Cuvîntul Tău\ncrezînd mereu cu neclintire că-i bine tot ce pare rău.\n\nVrem să ne-ncredem mai puternic ca orișicînd în Mîna Ta\ncă noi nici bănuim acuma ce Tu mai vrei a ne-arăta.\nCînd, Doamne, pîn-acum cu nimeni n-ai mai lucrat așa frumos\ncum să nu credem noi că astăzi ne dai un har mai luminos?\n\nȘi cînd trecutul tot ne este atît de plin cît îl vedem\ncum n-ar fi mai degrab cu slavă tot viitorul ce-l avem?\n... O,-ncredeți-vă-n El puternic voi frații mei pe noul drum\ncă tot ce-a fost cu noi pîn-astăzi - e pentru ce va-ncepe-acum!\n"
}