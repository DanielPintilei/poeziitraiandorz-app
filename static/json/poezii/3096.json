{
"t" : "Te-ai dus Isuse Dulce",
"d" : "",
"s" : "Te-ai dus Isuse Dulce spunînd: Eu vin curînd\n- ca să-Ți aștept întruna întoarcerea iubită,\nsă nu-mi prea pară lungă durerea așteptînd\nnici noaptea prea amară, nici viața prea zdrobită.\n\nTe-am urmărit cu ochii îndurerați și grei\ndar prea curînd nălțimea și norii Te luară\nși-n locul Tău rămase durerea-n ochii mei\nși-n jurul meu pustiul și-n inima mea pară.\n\nDe-atunci privesc întruna pe drumul nepătruns\nspre norul după care Te-ai dus de lîngă mine\ndar nu văd decît golul în care Te-ai ascuns\nși n-am decît pustiul durerii lîngă Tine.\n\nO, cele trei cuvinte ce mi le-ai spus plecînd\nmi-au fost ca trei săruturi pe buzele-mi uscate\nle voi simți de-a pururi pe gura mea arzînd\nca o pecete dulce de cele-ncredințate.\n\nDe-atunci aștept întruna să vii precum ai spus\nsau să primesc solia trimisă după mine\ndar totul este singur și gol Iubit Isus\nși totu-i nici viață, nici moarte fără Tine.\n\nStau îngerii-alături și vreau a mă-ntări\ndar nici o-mbărbătare suspinul nu-mi alină\n- O, dacă sînt atîtea pe Tine-a Te opri\npe mine nu-s nici una, Isuse, spune-mi: - vină!\n"
}