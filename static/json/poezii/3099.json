{
"t" : "O, cerul meu cel tînăr",
"d" : "",
"s" : "O, cerul meu cel tînăr dă-mi haina de lumină\ncu care să mă apropiu învrednicit de Soare\nși slobodă intrare pe Poarta Ta Divină\nși harfa cea de aur - spre veșnica-Ți cîntare.\n\nCu strigăt de izbîndă să mă avînt în tine\nlăsînd în urmă trupul cu lumea lui uitată\n- ca razele de aur fă inul de pe mine\nși dă-mi pecetluirea pe fruntea sărutată.\n\nIubirii dă-mi unirea mai dulce ca aceia\ncînd cele două raze erau ne-ntoarse încă,\nnainte de-ncolțire, nainte de scînteia\nce le-a ivit lumina din noaptea lor adîncă.\n\nCe n-a-nțeles pămîntul, ce nu putea-nțelege\nslăvește Tu, cum lumea nici nu putea să știe\nce-a stat ascuns de lume, oprit de-ngusta-i lege\nînalță Tu, cinstindu-i eterna cununie.\n\nCîntările trimise, Isuse înainte\nîmbracă-ni-le toate în straie strălucite\nși șoaptele nălțate de dragostea fierbinte\nni le-nfășoară veșnic în haruri împlinite.\n\nNemaiavînd aicea nimic să ne rețină\nsă-Ți revărsăm Acolo în veci recunoștința\ncă-n lumea de primejdii, de fiare și de tină\nTu ne-ai păstrat curate, iubirea și credința!\n"
}