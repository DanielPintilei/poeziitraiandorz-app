{
"t" : "O, Veșnicie...",
"d" : "",
"s" : "O, Veșnicie, - mare și greu cuvînt poți fi\ncine-ar putea să-l spună și-a nu se îngrozi?\nce om ar fi acela venind spre Poarta ta\nsă nu se înspăimînte: - ce-i Dincolo de ea?\n\nO, Veșnicie, - taină cu chip acoperit\nnumai Hristos, El Singur, din tine ne-a venit\nși numai El, în tine S-a-ntors la Tronul Său\nși numai El ne spune ce-așteaptă-n sînul tău.\n\nO, Veșnicie, - slavă de negrăit s-a spus\nc-aștepți să dai acelor ce-ascultă de Isus\ndar veșnică osîndă păstrezi la toți acei\nce-au lepădat lumina și duhul Lui din ei.\n\nO, Veșnicie, - dulce va fi cîntarea cui\nL-a ascultat pe Domnul sfîrșind la Sînul Lui\ndar plîns amar și veșnic va stoarce-n chin acel\nce-a rîs de-al Crucii Sînge vărsat și pentru el.\n\nO, Veșnicie, - slavă lui Dumnezeu Cel Sfînt\nce ne-a salvat din moarte cu-al Jertfei Legămînt\nprin Prețul Crucii Sale Hristos ni te-a deschis\nși noi avem în tine un veșnic Paradis.\n\nO, Veșnicie, dulce, - și-acum dac-am intrat\ncuprinde-ne la Sînul Dorit și Adorat\nși-nchide-ni-te-n urmă și lasă nemaispus\ntot ce ne-a strîns Acolo Iubirea și Isus!\n"
}