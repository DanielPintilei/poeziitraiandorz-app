{
"t" : "Cînd ne-ai trimis",
"d" : "",
"s" : "Cînd ne-ai trimis Iubire,\nîn lume oarecînd\npe fruntea noastră albă\nne-ai sărutat plîngînd.\n\nCopii eram Iubire,\ndar inima s-a strîns:\n- de ce sărutul oare\ne-mpreunat cu plîns?\n\nDe-atunci cu drag sărutul\natîția ni l-au dat,\ndar au plătit cu lacrimi\noricîți ne-au sărutat.\n\nNe-a sărutat Lumina\nși-a lăcrimat apoi,\nsărutul Rugăciunii\ne numai plîns în noi.\n\nNe-a sărutat Cîntarea\nși s-a făcut suspin,\nașa și Adevărul\nși-a plîns și el străin...\n\n... Ci numai tu Iubire\nnu pleci - și nu te frîngi,\nte rogi cu noi - și suferi\nși ne săruți - și plîngi...\n"
}