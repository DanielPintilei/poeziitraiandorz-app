{
"t" : "Cîntări Luptătoare",
"d" : "",
"s" : "- Eu n-am vrut să scriu versuri, poeme și cîntări\nce gîdilă urechea și inima o-nmoaie\nci-am vrut să rup zăvoare, am vrut să sparg cărări\nspre Cer și libertate, din iad și din noroaie.\n\nAm vrut să-mbrac oștire cu număr nesfîrșit\ndin fiecare carte să-mi plece o coloană\nde luptători cu suflet și braț nebiruit\npornind să spargă încă o linie dușmană.\n\nDin orice gînd să-mi iasă o sabie țintind\nîn cuib viclean de șarpe, în inimă de iudă\nși-n mînă de satană ce umblă uneltind\nsă fure munca celui ce plînge și asudă.\n\nN-am vrut să strig cuvinte, ci-am vrut să trag săgeți\nputernice și multe cu negreșită țintă\nam vrut să sun alarma, am vrut să rup peceți\nam vrut să-mpiedic răul să fure și să mintă.\n\nCîntarea-i numai forma sub care-mi ies plecînd\nostașii-acestei lupte de-un suflet și-o credință\nca oricîți sînt, să meargă coloane rînd pe rînd\nsă lupte-n orice parte spre-aceeași biruință.\n\n... O, dragi cîntări a mele, plecați cum v-am dorit\nîn linii largi de luptă pe-ntins din zare-n zare\nși nu mai stați din drumul viteaz și strălucit\ndecît cînd o să sune Cereasca Încetare.\n\nLuptați să nu ajungeți în mînă la vrăjmaș\nși-ajunse, nu-i dați sprijin în lupta lui vicleană\npăstrați-vă și scutul și spada de ostaș\nnălțînd Solia Sfîntă și-n tabăra dușmană.\n\nPlecați-mi, rînduri sfinte, mai multe an cu an\nmai îndrăzneț, mai sigur, mai ager în mișcare\ncu fiece săgeată să-nfrîngeți un dușman\n- așa să vă găsească Hristos pe fiecare!\n"
}