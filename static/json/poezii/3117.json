{
"t" : "De ce-ai uitat?",
"d" : "",
"s" : "De ce-ai uitat acele datorii\nce trebuiau să-ți ardă conștiința,\ncînd trebuia să lupți să ți le ții\nchiar de-ți cereau viața și ființa?\n\nAi datorat s-asculți de Dumnezeu\ncăci El ți-a dat viața și ți-o ține\ntu L-ai uitat că El te-a scos din greu\n- ce-ngrozitor va fi-asta pentru tine!\n\nAi datorat părinților atît,\ndar ei s-au dus cu inima zdrobită,\n- cum vei zăcea odată doborît\ngemînd sub datoria neplătită!\n\nAi datorat săracilor un strai,\n- dar ei s-au dus, și n-ai vrut a li-l da,\nai datorat spre lacrimă un grai\ndar nu l-ai dat, - și cine-ți va ierta?\n\n... O, nu uita acele datorii\nce trebuiau să-ți ardă conștiința,\ncăci tot ce nu plătești acum, să știi,\ncă-n veci, în foc îți va plăti ființa!\n"
}