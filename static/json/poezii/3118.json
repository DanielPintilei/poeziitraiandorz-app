{
"t" : "Iubire, îngerul meu dulce",
"d" : "",
"s" : "Iubire, îngerul meu dulce,\nși-nsoțitorul meu de foc,\ntu m-ai suit din cruce-n cruce,\nși m-ai noit din loc în loc.\n\nCe tainic mi-ai aprins viața\nsuindu-mi-o din rai în rai,\nși cum de orice dată fața\nși numele schimbat l-aveai.\n\nPe orișicare treaptă nouă,\nmi-ai dat un nou și dulce cînt,\npe-aceeași crini, o altă rouă,\npe-același dor, un alt veșmînt.\n\nPrivesc la treptele suite,\nrămase șir în urma mea,\npe fiecare, stări trăite\nși psalmi, înalt cîntați pe ea.\n\nDin urmă, una cîte una\ntăcînd cu ochii mă petrec\n- ci numai tu-mi rămîi întruna\nacelași soț pe unde trec.\n\nO, înger fericit, păstrează\ncu mine-n Locul cel preasfînt,\npe fiecare dulce rază\nprin care mi-ai lucit un cînt.\n"
}