{
"t" : "Va fi-n curînd Isuse",
"d" : "",
"s" : "Va fi-n curînd Isuse, o noapte sau o zi,\nîn care toate-acestea de-acum se vor sfîrși,\nse vor sfîrși păcatul și răul de acum,\nun trăsnet le va face o flacără și-un fum.\n\nAtunci din spăimîntarea cumplitului ecou,\nieși-vor alte ceruri și alt pămîntul nou,\nși-apoi din irizarea luminii altui rai\nieși-va altă viață, cum nu-i acuma grai...\n\nÎn mijlocul minunii eterne, - tuturor,\nva străluci Golgota, ca Soare și Izvor,\ncăci Jertfei Ei, datoare sînt toate cîte sînt,\ndin Ea vor fi aceste noi ceruri și pămînt.\n\nO, de n-ar fi Golgota, - din toate pîn-acum\nar fi rămas deodată o flacără și-un fum\ndar pentru că Ea este din Ea vor fi mereu\nnoi lumi desăvîrșite ieșind spre Dumnezeu.\n\nSlăvită fii Golgota, etern Izvor divin,\ndin care bem eternul întineririi vin\nfă, beți de-mpărtășirea cu Taina de nespus,\nsă devenim aceeași Minune cu Isus!\n"
}