{
"t" : "Doamne-nlătură-l pe răul",
"d" : "",
"s" : "Doamne-nlătură-l pe răul din a noastră cale,\na lui curse și primejdii rupe-le și ia-le,\nși pe noi, de-a lui căi Doamne, pururi ne departă,\nzid de îngeri, zări de soare, fă să ne despartă.\n\nLasă binele să vină către noi de-oriunde\na lui față niciodată nu ne-o vei ascunde,\nși pe noi ne du de-oriunde către el întruna,\npînă cînd va fi-n noi totul el pe totdeauna.\n\nNu lăsa-ntre frați vreodată Doamne, dezbinare,\ndepărteaz-o și topește-o ca pe-o noapte-n soare,\nși pe noi de ea departe pururea ne ține,\ncum e soarele cu ziua să fim una-n Tine.\n\nDoamne, lasă părtășia între frați curată,\nde ea nu ne mai desparte viața niciodată,\nși pe ea cu noi de-a pururi dulce o cunună\nsă fim împletiți în Tine, veșnic împreună.\n"
}