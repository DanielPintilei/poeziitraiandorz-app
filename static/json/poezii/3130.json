{
"t" : "O, scoate-ne Isuse",
"d" : "",
"s" : "O, scoate-ne Isuse, din veacul bănuielii\nși scoate bănuiala Isuse, dintre noi,\nnu ne lăsa pe cuget noroiul învoielii\nnici învoiala Doamne, cu-a veacului noroi.\n\nCi-ntoarce-ne Isuse, în umbletul Luminii\nși umbletul Luminii întoarce-ni-l mereu\niubirea să ne poarte pe căile grădinii\nprin care împreună umblăm cu Dumnezeu.\n\nFerește-l pe satana de calea noastră-ntruna\nși calea noastră-ntruna ferește-ne-o de el,\ndin felul nostru n-aibă nimic el totdeauna,\nși noi întotdeauna nimic din al lui fel.\n\nCi ține-ne în totul în Duhul Tău Isuse\nși Duhul Tău Îl ține în totul între noi,\n- apoi să se sfîrșească viața sau să nu - se,\nvom fi pe veșnicie nedespărțiți apoi...\n"
}