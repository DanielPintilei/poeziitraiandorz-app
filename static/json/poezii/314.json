{
"t" : "Tineri frați de pretutindeni",
"d" : "- după Fap. Ap. 2, 39 -",
"s" : "Tineri frați de pretutindeni\nam pornit în lupta dreaptă\ngoarna sună adunarea\nfronturile se deșteaptă\nînălțați măreț drapelul\nsus, cu mîinile-amîndouă,\na sunat mobilizarea\nși-a-nceput o luptă nouă.\nȚelul nostru e Golgota\nBiruința lui Isus\npentru lupta Lui cea sfîntă\nsteagul să-l nălțăm mai sus\navîntați în lupta sfîntă\nplini de-aprinsă bărbăție\nînălțați răspunsul vostru\ntoți prezenți la datorie.\nÎnaintea noastră merge\nStrălucitul nostru Steag\nEl, Isus Biruitorul\ndupă El noi toți șirag\ncete de ostași ai Crucii\ncredincioși ai luptei sfinte\npentru cauza mîntuirii\nși-a credinței, înainte!\nFrați iubiți, din calea Crucii\nnu clintiți nici cît e părul\nspuneți tuturor pe față\ncu-ndrăzneală Adevărul.\nSuferi-vom pentru-aceasta\npoate prigoniri și ură\nne vor face iar în lume\ntot ce Domnului făcură.\nDar să pună-n calea noastră\npiedici mari și lanțuri grele, - \nînapoi nu vom întoarce\noricît ne-am lovi de ele!\nFie suferinți destule\nînainte, nu ne pasă\ncei ce sînt ostași să vină\ncei fricoși să plece-acasă.\nDe va trebui cu sînge\nsă pecetluim credința\nne-om jertfi, - din jertfa noastră\nse va naște biruința.\n- A sunat mobilizarea\nsus la luptă tot poporul\ntinerimea rătăcită\ncu Isus Biruitorul!\n"
}