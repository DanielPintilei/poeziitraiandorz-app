{
"t" : "Ai nădejde-ntotdeauna",
"d" : "",
"s" : "Ai nădejde-ntotdeauna, chiar cînd parcă nu-i scăpare,\nnici nu știi gîndi de unde, o lumină-ți va apare,\ncăci cînd inima ta goală stă jelind pe-o-ngropăciune,\nDumnezeul tău, nainte-ți poate scoate o minune.\n\nAi credință-ntotdeauna, fața-ntoarce-ți-o spre soare,\ndupă ce ți-ai plîns căderea, nalță-te spre sărbătoare,\ndupă ce-ai plătit durerii, vino către bucurie,\nDumnezeul tău îți poate, căi spre ea găsi o mie.\n\nAi iubire-ntotdeauna spre Hristos și spre cîntare,\ncu comorile acestea umpleți orice loc și stare,\nastea-s singurele bunuri ce-ți rămîn pe veșnicie,\nDumnezeul tău, oriunde știi că starea ta ți-o știe.\n\nNu-ți tîrî povara crucii cu cîrtiri și cu-ntristare,\nfii voios și îndrăznește, luptă hotărît și tare,\ncrede neclintit, iubește și te bucură fierbinte,\nDumnezeul tău mai are mult să-ți dea de-aci nainte!\n"
}