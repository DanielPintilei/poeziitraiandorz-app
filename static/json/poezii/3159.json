{
"t" : "Cît de trecător",
"d" : "",
"s" : "Cît de trecător e ceasul\ncare-l poposim aici,\ntotuși ce pîndit ne este\nde dureri și inamici,\nce puțin știm ce e bine\n- și chiar din acest puțin,\nce puțini aleg ce-i dulce\nși ce mulți aleg venin!\n\nCe puțini știu cînd e vremea\nși ce mulți văd cînd s-a dus,\ncît de trist e să vezi ziua\nnumai cînd e la apus\nce amar e să vezi toate\nnumai cînd sînt prea tîrzii,\nmîntuirea cea pierdută\ne mai dureros s-o știi.\n\nSuflet preaiubit, nu-ți pierde\nultimul minut de har,\nvino să-L primești pe Domnul\ncă-n curînd va fi-n zadar,\nceasul tău e pe sfîrșite,\npoate-i ultimul minut,\n- vino, că-n zadar vei merge,\ndupă ce va fi trecut!\n"
}