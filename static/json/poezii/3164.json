{
"t" : "Deschide-te-nspre Domnul",
"d" : "",
"s" : "Deschide-te-nspre Domnul ca mugurul spre soare,\ncît este primăvară și vis și sărbătoare,\ncă dacă Domnul pleacă și visul tău va trece,\nvai, în zadar în lacrimi amare-ți vei petrece.\n\nPrimește mîntuirea cît harul ți-e aproape,\nadapă-ți fericirea din limpezile-i ape,\nși-ți odihnește fruntea pe umărul Lui dulce,\ncăci în zadar vei plînge cînd Domnul Se va duce.\n\nAscultă de Cuvîntul Vieții cît se spune,\nși cît mai poți genunchii ți-i apleacă-n rugăciune,\nși plîngi cît mai ai vreme păcatele făcute,\ncăci în zadar cînd toate acestea sînt trecute.\n\nDeschide-te-nspre Domnul cît încă-I lîngă tine,\nascultă cu iubire cît încă ai de cine,\nși dragoste întoarce cui dragoste-ți arată\ncăci în zadar cînd toate s-au dus în niciodată.\n\nNimic nu ține veșnic ci toate-ți trec prea iute,\nși toate-și au o vreme a lor a fi făcute,\ndacă s-au dus, zadarnic tot plîngi după aceea,\nzadarnic sufli-n spuză, dacă s-a stins scînteia!\n"
}