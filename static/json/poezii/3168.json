{
"t" : "Ce gol e golul vostru",
"d" : "",
"s" : "Ce gol e golul vostru negru\no, suflete fără Hristos,\nce poate fi ca el mai singur,\nmai chinuit și fioros?\n\nCe goală-i noaptea vieții voastre\ncu plîns, cu spaime și coșmar,\nce-adîncă-i deznădejdea-n care\nîn veci vă veți căi amar.\n\nO, ce-i mai gol ca moartea voastră\nși care-abis mai fioros,\nce-alunecare-n întuneric\nprin loc mai hîd și mai grețos?\n\nCe goi vi-s ochii cînd se uită\ncu-ndurerare înapoi\nplîngîndu-vă zadarnic viața\nîmpovărată cu noroi.\n\nCe goale-s zilele tîrîte\nprintre păcate și minciuni,\nspre mlaștinile mohorîte\na blestematei spurcăciuni.\n\n... O, suflete fără lumină,\ndezmoștenite de Hristos,\ncum ar putea fi golul vostru\nde plin cu tot ce-i preafrumos!...\n"
}