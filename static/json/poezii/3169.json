{
"t" : "Nu mi-a fost ușoară viața",
"d" : "",
"s" : "Nu mi-a fost ușoară viața\nîn oricare loc trăind,\ndar cît am avut putere,\nmi-am purtat-o necîrtind\n- însă-acum s-a dus puterea\nși-a rămas întregul greu,\nparcă nu mai pot s-o tîrîi\n- ia-mi-o Dumnezeul meu!\n\nNici nu mi-a fost greu departe\norișiunde-am suferit,\npînă ce-am avut iubirea\nam dus totul fericit\n- dar cînd ei s-a frînt aripa,\nși-a trîntit-o vîntul greu,\nnu-mi mai pot purta povara,\n- ia-mi-o Dumnezeul meu!\n\nNu mi-a fost amară lupta\ncît aveam un țel de-atins,\nîntre frați munceam puternic\nbrațul nu-mi era învins,\n- dar cînd țel nu mai au frații\nci numai disprețul greu,\npentru cine să mai sufăr?\n- ia-mi-o Dumnezeul meu!\n"
}