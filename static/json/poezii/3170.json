{
"t" : "Mi-a devenit povară",
"d" : "",
"s" : "Mi-a devenit povară tot ce-am avut frumos\npovară viața însăși cu care le-am dus toate,\npovară chiar iubirea, cel aur luminos,\n- și inima de-acuma să-l poarte nu mai poate.\n\nPovară-i acest nume atît de cunoscut,\nprea îndrăgit de unii, ori prea ajuns ocară,\npovară trupu-acesta, cîndva așa plăcut\nși cîntecul meu dulce mi-a devenit povară.\n\nMi-s grele toate-toate, abia de le mai port\nci numai conștiința mi-e singură ușoară,\ntot trupul viu odată, acum îmi pare mort\nși fiecare parte a lui mă înfioară.\n\nO, ia-mi-le pe toate Preabunule Isus,\ncă toate-mi sînt povară și toate mă apasă,\nși singur, fără ele mă ia la Tine Sus,\ncăci iată și iubirea mi-a mers nainte-Acasă!...\n"
}