{
"t" : "Ce taine-mi sînt",
"d" : "",
"s" : "Ce taine-mi sînt atîtea Doamne,\nși cît să le pătrund aș vrea;\n- mai cîte cruci erau pe lume,\nde ce-ai voit-o chiar pe-a mea?\n\nCînd ai intrat în Sărbătoare\nși toți doreau atît să-Ți dea,\n- mai cîte flori veneau spre Tine,\nde ce-ai ales-o chiar pe-a mea?\n\nCînd soarele ardea-n pustie\nși-atît de sete Îți era,\n- mai cîte căni erau cu apă,\nde ce-ai cerut-o chiar pe-a mea?\n\nCînd și pe ulițele noastre\nodată drumul Tău trecea,\n- mai cîte porți erau în cale\nde ce-ai deschis-o chiar pe-a mea?\n\nCînd cu săgețile iubirii\nCuvîntul Tău aprins trăgea,\n- mai cîte inimi erau strînse\nde ce-ai străpuns-o chiar pe-a mea?\n\nCînd Ți-ai dorit pe-altarul Jertfei\no ardere atît de grea,\n- mai cîte vieți erau Isuse,\nde ce-ai ales-o chiar pe-a mea?\n"
}