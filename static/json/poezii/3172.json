{
"t" : "E-n trupul meu durerea",
"d" : "",
"s" : "E-n trupul meu durerea ca un țepuș cumplit\nce-n orișice mișcare se-nvîrte mai aprins,\nîn fiecare clipă îl simt mai ascuțit,\nca un cuptor de flăcări de șapte ori încins.\n\nCe-adînc ne-ndurătoare ești suferința mea,\nsimt cum îmi arzi pe-ncetul tot ce-am avut frumos,\nchiar singura comoară, iubirea, azi mi-e grea\nca auru-n pustie mi-o simt fără folos.\n\nNu-mi mai doresc pe lume nimic, nimic, nimic,\nvreau numai ușurarea de-acest pămînt prea greu,\nda, numai ușurare e tot ce știu să zic,\naceasta, Doamne, numai e tot ce mai cer eu.\n\nZac Doamne ca un vultur căzut săgeată, frînt,\ncu aripile rupte, de-odată și de tot,\nori trage peste mine aici orice pămînt,\nori crește-mi alte aripi, dar astfel nu mai pot!\n\nNu mă lăsa aicea cu inima dintîi\nzdrobită, dar rămasă cu tot ce-odată-avea,\nori mormînteaz-o Doamne, să uit unde-o rămîi,\nori dă-mi o alta nouă, să-nceapă iar să vrea.\n\nUn strop de prietenie, e totuși prea puțin,\nîntr-un noian de ură și-ntr-un pustiu amar,\ndezbracă-mi trupu-acesta ce mi-a fost dat spre chin,\nși-mbracă-mi-l pe-acela ce-mi va fi dat spre har!\n"
}