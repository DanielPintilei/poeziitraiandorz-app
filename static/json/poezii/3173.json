{
"t" : "Pe treptele acestea",
"d" : "",
"s" : "Pe treptele acestea din piatră albă dreaptă,\nTu sui pieziș nainte Iubitul meu Isus,\nși numai urma albă Ți-o văd din treaptă-n treaptă,\nchemîndu-mă: Urmează-Mi, curînd ajungem Sus.\n\nÎmi pun cu drag genunchii pe urmele-Ți senine\nși mîna mea se ține de raza ce mi-o lași,\nsînt fericit Isuse, că pot să urc ca Tine,\ncă pot pe-aceleași urme, să calc cu-aceiași pași.\n\nCe dreaptă-i și frumoasă această albă scară\nce calmă și ușoară-i ființa mea urcînd,\nși ce nepămînteană lumină-mi înfășoară,\nsilința bucuriei s-ajung cît mai curînd.\n\nO, cît Te rog Isuse, dă-mi zarea Mîinii Tale,\ns-ajung și eu degrabă spre unde năzuim,\nchiar dacă eu sînt încă mult prea napoi pe cale,\nfă amîndoi Acolo, de-odată să sosim!\n"
}