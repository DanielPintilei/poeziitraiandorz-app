{
"t" : "O, dragoste zdrobită",
"d" : "",
"s" : "O, dragoste zdrobită ce mă primești acasă,\nacum cînd vin din țara unde-am plecat nebun,\nnu merit nici inelul nici locul de la masă,\nnu Doamne, că doar plînsul mai este-n mine bun.\n\nO, casă părintească spre care-ntorc cu jale,\n- în zdrențele acestea, cum să-ndrăznesc să vin,\nmi-a ars de dor ființa de toate ale tale,\ndar sînt acuma altul, - nu mă privi străin!\n\nO, frați mai mari, voi care n-ați părăsit Lucrarea\n- nu m-alungați, primiți-mi al pocăinței glas,\nnu vă-ntristați că Tatăl îmi dă îmbrățișarea,\neu am fost rău, dar Tatăl, tot Tatăl a rămas.\n\nO, slugi rămase bune, nu mă priviți cu ură,\nci pregătiți-mi haina și masa de ospăț,\n- de inima de Tată, de dulcea ei căldură,\nde dragostea zdrobită, nădejdea mi-o agăț.\n"
}