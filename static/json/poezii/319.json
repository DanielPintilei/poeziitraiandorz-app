{
"t" : "Mai vin, părinte drag",
"d" : "- după 1 Cor. 4, 15 -",
"s" : "Mai vin\npărinte drag, așa străin\nși-atîta de departe\nși nu-mi cuprinde-al meu suspin\ncuvîntul spus în carte.\n- E noapte-afară și tîrziu\nși-n jur tristețe și pustiu\nacum cînd vreau din nou să-ți scriu\ndeparte.\nUn dor\nm-a dus străin și călător\nde-atîția ani de-a rîndul\nspre Scumpul meu Mîntuitor\nși inima și gîndul\ncu multe lacrimi l-am udat\nspre Domnul cînd am genuncheat\nși I-am cîntat și m-am rugat\nchemîndu-L.\nAcum,\ncînd calc din nou străinul drum\nchiar dacă-mi ești departe\nprin har pot înțelege cum\nnimic nu ne desparte\nalături, simt cum te frămînți\ncu umerii sub cruce frînți\ndar ne îndemni să fim ne-nfrînți\nde moarte.\nȘi azi,\nte văd făclie care arzi\nsă luminezi o țară\npe drumul Crucii greu cum cazi\ndar neînvins mergi iară\nsă-nalți un steag pentru vecii\nspre el privirile să ții\npentru Hristos pe veci să-nvii\no țară.\nCîntări,\ndin Țara de mai sus de zări\nne-ai învățat părinte,\nrăsună plaiu-ntregii țări\nde imnul Oastei Sfinte\niar Vestea Harului ai dus\ndin Răsărit pînă-n Apus\nprin roade pentru care nu-s\ncuvinte.\nIar az’\no ură fără de răgaz\nca un potop de ape\npuținul lut ce ți-a rămas\nse luptă să-l îngroape.\nDar Sus e Dumnezeu, și El\ncunoaște-a luptei tale țel\nși îți va fi în orice fel\naproape.\nO zi,\nnu mai e mult, și va veni\ncînd Cel ce știe toate\nva judeca și va plăti\ncu-o veșnică Dreptate.\nÎncrede-ți soarta-n Mîna Lui\ncu steagul Său mai tare sui\nEl știe cum plăti și cui\n- și poate.\nPrin har\ndin Țara cu ceresc hotar\nne-adu cerești lumine,\nde Domnul spune iar și iar\nnoi ascultăm la tine.\nO țară, țară-ntreagă vrea\ns-audă despre Jertfa Sa\ncăci setea, poate numai Ea\ns-aline!\n"
}