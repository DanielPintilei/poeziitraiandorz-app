{
"t" : "O rugăciune încă...",
"d" : "",
"s" : "O rugăciune încă mai am Isuse-al meu,\nsă-mi ierți fărădelegea ce mi-am uitat-o eu,\nsă-mi speli întreg păcatul cel nemărturisit\nîn fața Judecății să nu mi-l văd ivit.\n\nȘi-o bucurie încă mi-aș vrea Isuse Bun,\n- să pot da seama bine de tot ce-ai vrut s-adun,\nsă-Ți pot preda talanții cu fericit folos,\nsă mă găsești Stăpîne ispravnic credincios.\n\nȘi-o primăvară încă mi-aș vrea Isus Iubit,\nsă-mi altoiesc toți pomii ce încă n-au rodit,\nși-apoi o toamnă dulce, să-mi iei din orice ram\no mare de culoare și-o zare de balsam.\n\nȘi-o fericire încă mi-aș mai dori Isus,\nsă văd a Tale steaguri nălțate tot mai sus,\nși Oastea Ta unită mergînd biruitor,\n- și-apoi nimic Isuse, pot liniștit să mor!\n"
}