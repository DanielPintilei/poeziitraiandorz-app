{
"t" : "O, cîte binecuvîntări",
"d" : "",
"s" : "O, cîte binecuvîntări eu am avut în viață,\ndar ce puțin le-am înțeles, cînd le-am avut în față.\n\nAm fost cu oameni minunați, cum n-a mai fost altcine,\ndar parc-am fost un orb și-un mut cînd ei au fost cu mine.\n\nPrilejuri am avut s-aud așa cerești cuvinte\ndar parc-am fost un surd atunci - și n-am luat aminte.\n\nȘi zile ca din cer mi-au fost atîtea-n viață date,\ndar eu ca un nesocotit mi le-am pierdut pe toate.\n\nO, dac-aș fi știut ce rari sînt sufletele sfinte,\ncînd le-am avut, cum aș fi strîns în mine-a lor cuvinte!\n\nDe-aș fi știut cum nu mai vin frumoasele clipite,\ncum m-aș fi-apropiat de-adînc de viețile sfințite.\n\nȘi de știam ce aur sînt prilejurile rare,\ncum mi-aș fi dat tot ce-am avut să-l prind pe fiecare.\n\nDar oamenii cerești s-au dus, - și parcă pe vecie,\ncu cît întrebi mai mult de ei, tot mai puțin se știe.\n\nPrilejurile s-au rărit ca aurul în lume,\nașa puțini știu spre Hristos, cu-adevărat să-ndrume.\n\nSe va lăsa-n curînd așa o noapte-nspăimîntată\ncă nimeni nu va mai afla cărarea cea curată.\n\nȘi mulți vor plînge cum n-au plîns în nici o nebunie,\ncînd vor vedea că ce-au pierdut va fi pe veșnicie!\n"
}