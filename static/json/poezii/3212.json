{
"t" : "A fost o Cruce...",
"d" : "",
"s" : "A fost o Cruce, Una numai\nîn care este-al Vieții har,\natît de grea și-atît de mare,\ncă nu-i măsură, nici hotar\n- și-oricîte cruci mai sînt pe lume,\nși-oricîte forme ar avea,\nnici una n-a fost - și nici toate,\nde mari și grele-atît cît Ea.\n\nPe Crucea Asta, doar pe Asta,\nS-a-ntins o Jertfă, Una doar,\natît de grea și-atît de mare\ncă nu-i măsură nici hotar,\nși-oricîte jertfe-ar fi pe lume,\nși orice preț mare-ar avea,\nnici una nu e - și nici toate,\nde-un preț Dumnezeiesc ca Ea.\n\nÎn Jertfa Asta, doar în Asta,\ne-o mîntuire, una doar,\natît de grea și-atît de mare,\ncît nu-i măsură nici hotar,\ndar sufletele lumii toate,\noricîtă vină ar avea,\nîși au pentru-ale lor păcate,\nrăscumpărarea-n veci în Ea!\n"
}