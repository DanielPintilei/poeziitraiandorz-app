{
"t" : "De Anul Nou 1936",
"d" : "- după Apoc. 3, 10-11 -",
"s" : "Azi e Anul Nou - și gîndul\nînapoi mă poartă iară\npeste lupta grea a Oastei\nîncepută-n primăvară,\ncîte ne-a adus cu sine\nanul dus în veșnicie\ncîte sfîșieri și lupte\ntotuși, cîtă bucurie.\nGrea a fost întîia luptă\nmulte pierderile grele\nau venit pe neașteptate\ncrunt am suferit în ele,\nam vărsat sudori și lacrimi\ndin belșug udînd ogorul\ndar pe urma lor va strînge\nrod, Isus Biruitorul.\nMai tîrziu cînd mai puternic\nse-ntețise bătălia\nluptători pe turn cu toții\nînsoțeam pe Neemia\nși împrăștiați pe ziduri\ncînd cu spada cînd cu dalta\nam clădit mereu c-o mînă\nși ne-am apărat cu alta.\nTăbărît-au sambalații\nfurioși, peste măsură\naruncînd spre noi puternic\nveninos noroi de ură,\nne îndurera aceasta\nprea adînc săpa trădarea\nînsă am rămas statornici\nnu puteam lăsa Lucrarea.\nAstfel a trecut și vara\npeste holda cît o țară,\nharnici strîng secerătorii\nplina spicelor comoară,\neste rodnic tot ogorul\nrodnic dealul și cîmpia\nde-i creștea de bucurie\ninima lui Neemia.\nTot ce-am semănat cu lacrimi\nși cu plîns în vijelie\nseceram cîntînd cu toții\ncu cerească hărnicie\nși veneau spre Turn grămadă\nrod de suflete curate:\ndarul lacrimilor noastre\npeste-ntinderi semănate.\nToamna ne-a aflat pe cîmpuri\nca și astă primăvară\nmai adînc cu plugul jertfei\nsă arăm întreaga țară,\niar semănătorii harnici\ndarnic semănau ogorul\ncu grîu sfînt și-ales: Cuvîntul\nlui Isus Biruitorul.\nȘi-au pornit atunci vrăjmașii\nfurioși să strige iară\ncă-i eretic Neemia\nși că Oastea e sectară.\nCît au spus și-au scris întruna\ncîte rele vorbe multe,\ndar puțini au stat să creadă\niar și mai puțini s-asculte.\nScumpul nostru Neemia\nprin furtuna cea mai mare\nne-a fost tuturora pildă\nde-ndrăzneală și răbdare\napărînd Lucrarea Sfîntă\nși cărarea ei curată\ns-a jertfit, dar a păstrat-o\ncum i-a fost încredințată.\n... Anul Nou, Isuse Doamne\nrobul Tău Te roagă iară\nsă rămîi cu Neemia\nși cu-a Oastei Tale țară,\nfă să-Ți cînte totdeauna\npe-ale sufletului corzi\nși Marini și Vonica\nși-a Ta slugă, Traian Dorz!\n"
}