{
"t" : "Cum să tac Isuse?",
"d" : "",
"s" : "Cum să tac Isuse, cînd atîția răi\nvin să-Ți prade casa, dezbinînd pe-ai Tăi,\nÎți sucesc Cuvîntul, cîte rele fac,\n- și-atunci cum Isuse, eu să pot să tac?\n\nCum să tac Isuse, cînd Lucrarea Ta\nei o-mpart și-o strică și-o dezbină-așa,\nfapta lor o spurcă, dinții lor o frîng,\nvorba lor o-nșeală - cum eu să nu plîng?\n\nCum să stau eu Doamne, și să tac să-i las,\ncînd atîta prăpăd lasă pas cu pas,\ntulburări și lupte, morți ce pier pe veac\n- scoală și Tu Doamne, vezi și Tu ce fac!\n\nBunuri pentru care s-a dat preț divin,\nei în praf le-aruncă cu viclean venin,\nși satan i-ajută și cei proști îi cred,\nși martirii strigă, - și eu cum să șed?\n\nScoală și Tu Doamne, nu mai sta așa,\ne de-ajuns cît prăpăd au putut lăsa,\nnu-i lăsa să prade chiar tot ce-ai avut\n- dă-le-odată plata, după ce-au făcut!\n"
}