{
"t" : "La altar",
"d" : "- după Ioan 11, 33 -",
"s" : "În colțul cel mai singur căzut lîngă altar\ncu inima zdrobită mă rog sfios și rar:\nAscultă Doamne glasul umilului Tău sclav,\nacela ce-l iubești Tu e iarăși greu bolnav.\nÎi arde-n suferință trupșorul lui slăbit\nca para lumînării ce arde liniștit.\nSe mistuie-n durere pe-al Crucii Tale drum\nca ceara lumînării din mîna mea de-acum.\nAscultă Doamne glasul atîtor zeci de mii\nde fii întorși din noaptea cărărilor pustii.\nȘi-auzi-i cînd Te roagă: mai ține-l între noi\nîl cer al luptei Tale și-a alor Tăi nevoi.\nEl ne-a chemat din patimi, din moarte și păcat\nel, calea către Tine, întîi, ne-a arătat.\nNoi sîntem slabi Isuse și prea puțini, ai Tăi,\nogoru-atît de mare, vrăjmașii-atît de răi.\nȘi-atît de mare încă nevoie-avem de el\nmai limpede s-ajungem s-avem al luptei Țel.\nIar eu sînt ca o frunză desprinsă de pe ram\nși bun ca el pe lume, Părinte, nu mai am...\n"
}