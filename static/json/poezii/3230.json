{
"t" : "Doamne-n Săptămîna asta...",
"d" : "",
"s" : "Doamne-n Săptămîna asta grea a Patimilor Tale\nfă să-Ți suferim alături cînd Tu sui a Crucii cale\nsă simțim și noi cum Crucea ne apasă și ne doare,\nsă simțim cum arde biciul peste sînge și sudoare.\n\nDoamne, să-Ți simțim alături fiecare lovitură,\nsă răbdăm aceeași hulă și batjocură și ură,\nsă plătim cu-aceleași lacrimi și cu-același sînge toate,\nsă simți și Tu că ne doare c-am trăit cîndva-n păcate.\n\nDoamne, ia-mă și pe mine să-mi pun umărul sub Cruce,\nmăcar partea mea de vină să-Ți ajut să mi-o poți duce,\nmăcar sarcina mea Doamne să m-apese și pe mine\ne de-ajuns cîți ani din viață, Ți-am făcut și eu rușine.\n\nSus, pe Golgota Isuse, cînd pe Crucea-au să Te-ntindă,\nfă și firea mea cea veche răstignirea s-o cuprindă\nși privindu-Ți agonia s-o văd și pe ea cum moare,\nTu să Te cobori de-acolo, dar ea-n veci să nu coboare.\n\nIar în clipa Învierii, piatra cînd se dă-ntr-o parte,\nsă se vadă că din groapă ai ieșit Tu Fără Moarte,\nsfintele mironosițe, și-ai Tăi ucenici, să vadă\nși-ale mele semne-alături, și-nvierea mea s-o creadă.\n\nAtunci știu că și-n a Doua Fericită Înviere,\naș veni și eu cu Tine în Mărire și-n Putere\n- căci dac-am răbdat alături în batjocuri și-n rușine,\nvom fi-alături și-n Mărire, să împărățim cu Tine!\n"
}