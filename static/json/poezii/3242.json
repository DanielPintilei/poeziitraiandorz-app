{
"t" : "Ce dulce-i drumul meu",
"d" : "",
"s" : "Ce dulce-i drumul meu Isuse,\ncînd Tu-mi ești Soțul meu Cel Bun,\nde cîte ori am spus aceasta\nși încă tot mai am s-o spun.\nCe plin de cîntec mi-e pustiul\nprin care îngerii-mi plutesc,\nce-nmiresmat mi-e tot cuprinsul\nca un lăcaș Dumnezeiesc.\n\nE plin lăuntrul meu de Tine\nși-n ce se vede și-n ce nu\na Tale-s gîndurile mele\nai Tăi mi-s ochii, tot sînt Tu.\nȘi cugetul mi-e curăție\nși tot ce am mi-e minunat,\ncăci eul meu, Isuse-n Tine\nmi-e împletit și-mpreunat.\n\nO, ce adînc trăiesc în Tine\nși ce adînc în mine Tu,\ntot ce-am avut s-a dus Isuse,\nci numai ce-i din Tine nu!\nSe ducă toate cîte încă\nnimicul nu le-a spulberat\nrămînă-mi veșnic dulce numai\nce-i din al Tău cu-adevărat.\n"
}