{
"t" : "Așa îmi poartă pașii",
"d" : "",
"s" : "... Așa îmi poartă pașii Isuse, pe-a Ta cale,\nsă vezi a mele urme călcînd pe ale Tale,\nca toți cîți vin în urmă, privindu-mă pe mine,\ncălcînd pe-a Tale urme s-ajungă lîngă Tine.\n\nAșa să-mi faci Cuvîntul Isuse către lume\nsă-L recunoști că poate spre Tine să îndrume,\nca toți cîți mi-L ascultă, urmînd a mea povață\nținînd a mele-ndemnuri, să afle-a Ta viață.\n\nAșa-mi fă pilda vieții pentru urmași Isuse,\nsă semene-amîndouă, cu a Ta, alături puse,\nca toți privindu-mi moartea sfîrșită în putere,\nurmîndu-mi felul vieții, s-ajungă-a Ta-nviere.\n\n... Așa va fi Isuse, cît eu mă țin de Tine,\nputerea Ta cerească va locui și-n mine,\ncînd Tu-mi ești Rădăcina și Trunchiul vieții mele,\ntot ce port eu pe ramuri, s-a-Tale roade grele!\n"
}