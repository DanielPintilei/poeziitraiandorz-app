{
"t" : "Încredințează-ți soarta",
"d" : "",
"s" : "Încredințează-ți soarta în Mîna lui Hristos,\nîn Mîna cea străpunsă pe Cruce pentru tine,\nnu poate fi-altă mînă să-ți poarte mai frumos\nde grijă sorții tale, în tot ce ți-e spre bine.\n\nÎncredințează-ți fiii în Mîna lui Isus,\nde cînd nici nu-s pe lume și pînă se vor duce,\ncăci cine fiii-n Mîna lui Dumnezeu și-a pus\nîncrezător să fie că bine-i va conduce.\n\nÎncredințează-ți soțul lui Dumnezeu, oricînd\nca El să ți-l îndrume și El să ți-l ferească\nși pînă se va-ntoarce, te roagă așteptînd\ncă nu-i ca rugăciunea putere să-l păzească.\n\nÎncredințează-ți totul în Mîna Celui Bun,\nși dragostea și teama și viitorul - toate,\nferice toți aceia ce-n Mîna Lui le pun\nle vor avea frumoase și binecuvîntate.\n"
}