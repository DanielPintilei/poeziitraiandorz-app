{
"t" : "Pasăre măiastră - 1",
"d" : "- după 2 Samuel 23, 1 -",
"s" : "Pasăre măiastră care ne-ai cîntat\nși la umbra Crucii ne-ai îngenuncheat\nastăzi în durere plîngi și te frămînți\nastupat ți-e graiul și nu poți să cînți.\n\nDintr-un loc te-alungă și în altul zbori\ncu durerea-n suflet pentru puișori\ncînd te-oprești o clipă să ne cînți cu har\nvin îndată corbii și te-alungă iar.\n\nCuibul tău ți-l sparse, puii plîng săraci\nși nu poți să-i mîngîi, trebuie să taci\nca să nu se-audă glasul tău duios\ndespre Jertfa Crucii Domnului Hristos.\n\nAstăzi stai tăcută și suspini amar\ngraiul și cîntarea ți-s oprite iar\nmunții de prigoană și-ale urii văi\ntot despart departe pe copiii tăi.\n\nȘapte răni ce poartă slabul tău trupșor\nnu te dor atîta cît durerea lor\ncînd suspini în taină plîns nemîngîiat\ndintr-un loc în altul pururi alungat.\n\n... Pasăre măiastră, nu mai suspina\nva trece furtuna, se va-nsenina\nrăsări-va iarăși mai strălucitor\nIsus Cel ce veșnic e Biruitor.\n\nAtunci glasul nostru va nălța mai sus\ndupă tine slavă Domnului Isus\nlîngă El odată ne vom bucura\nPasăre măiastră, nu mai suspina!\n\n"
}