{
"t" : "Pasăre măiastră - 2",
"d" : "- 12 februarie 1938 -",
"s" : "Pasăre măiastră care ne-ai cîntat\nși la umbra Crucii ne-ai îngenuncheat\nai zburat spre ceruri, ne-ai lăsat orfani\nsinguri în prigoane și între dușmani.\nMultă ni-e durerea fără de hotar\ngrea e suspinarea plînsului amar\nmare-i încercarea care ne-a lovit\npasăre măiastră, părinte iubit.\nLîngă căpătîiul tău, îndurerați\nfiii tăi cu lacrimi plîng nemîngîiați\nfiii tăi pe care i-ai născut de Sus\npentru-mpărăția Domnului Isus.\nPasăre măiastră care ai căzut\npentru mîntuirea neamului pierdut\njertfa ta adîncă, chinul tău ascuns\nnu le poate nimeni prețui-ndeajuns.\nȚi-ai sfîrșit lucrarea și te-ai ridicat\nla Cerescul nostru Dulce Împărat\nnoi aici în lume plîngem cu amar\nși urcăm întregul Domnului Calvar.\nPasăre măiastră noi solia ta\nniciodată-n lume nu o vom uita\nprin oricîte lupte vom nălța mereu\npentru tine rugă către Dumnezeu.\nPasăre măiastră zboară tot mai sus\npîn-acolo-n fața Domnului Isus\nspune-I tot ce sufăr copilașii Săi\nalungați de lume și de oameni răi.\nSpune-I că oricîte piedici ni s-au pus\nam urcat calvarul Lui mereu în sus\nspune-I lupta noastră, spune-i ce-ndurăm\npentru că pe Domnul vrem să-L ascultăm.\nPasăre măiastră spune-n fața Sa\nlacrimile noastre, suferința grea\nspune hotărîrea că pe lume nu-i\nmoarte să ne-ntoarcă, de pe drumul Lui.\nȘi să nalți spre Domnul rugăciunea ta\npururi să ne poarte doar pe calea Sa\ndupă El să mergem pînă la sfîrșit\ncredincioși ca tine, părinte iubit!\n"
}