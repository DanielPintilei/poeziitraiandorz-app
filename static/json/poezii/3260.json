{
"t" : "Să nu ne fie teamă",
"d" : "",
"s" : "Să nu ne fie teamă cînd mergem cu Hristos\ncît umbli în lumină să nu te temi de nime\nmergi cu curaj pe cale atunci cînd mergi frumos,\nlumina ta va-nvinge prin orice-ntunecime.\n\nRămîi pe brazda dreaptă, cu ochii către Țel\nși-apasă plugul cinstei cît mai adînc să are\nîn Dumnezeu te-ncrede, cu tine este El,\nși grîul tău va umple cereștile grînare.\n\nNu renunța la luptă, oricît de singur pari,\nmai sînt - și-au să mai vină, cu mii de sute frații,\ncad cei ce n-au dreptate, oricît ar fi de tari,\nbiruitori la urmă rămîn nevinovații.\n\nÎnalță steagul Crucii, ea-i semnul cel ne-nvins,\ndar mîini nevinovate și gînd curat să-l poarte,\nde vei cădea în luptă, rămîi cu brațu-ntins,\nveni-vor alții-n urmă să-l ducă mai departe.\n\nSfîrșitul va fi mare, frumos și strălucit,\nIsus Biruitorul E-acela ce te cheamă,\ntu vei fi-nvingătorul, oricît vei fi trîntit,\nrămîi deci și te luptă, și n-avea nici o teamă!\n"
}