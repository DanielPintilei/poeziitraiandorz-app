{
"t" : "De ce-ați tăiat finicii?",
"d" : "",
"s" : "De ce-ați tăiat finicii din care odrăsleau\nacele ramuri albe a păcii și-a iubirii,\n- acei ce vin în urmă, acuma nu mai au\ncu ce să-și facă semnul iertării și-nfrățirii.\n\nDe ce-ați călcat măslinii gonind pe porumbel,\nși-ngăduiți toți corbii ce sfîșie și pradă,\n- cum așteptați pe Domnul și ce-o să zică El,\ncînd morții și ruina Oștirii o să-Și vadă?\n\nDe ce cîntați cu Iuda și-urmați pe Absalom,\nnu le vedeți otrava și nu le știți răsplata?\n- de ce uitați de roade cînd vreți să știți un pom?\nSau credeți că nu vine odată Judecata?\n\nVreți oare și voi plata acelor care vînd\nși nimicesc Lucrarea cu sînge sfînt plătită?\n- sau credeți că Hristosul ce-așteaptă-acum răbdînd,\nn-o să-i lovească-odată cu plata Lui cumplită?\n\nNu-ntărîtați pe Domnul și nu-L batjocoriți,\nnu vă uniți cu fiii trufiei și minciunii,\ncă orice-ați fost nainte, și orișicîți să fiți,\nîn Ziua Răzbunării, nu veți scăpa nici unii!\n"
}