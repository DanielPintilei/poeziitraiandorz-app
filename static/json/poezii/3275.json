{
"t" : "Nu-i greu ce dăm noi",
"d" : "",
"s" : "Nu-i greu ce dăm noi pentru Domnul,\nce-a dat El pentru noi e greu\n- nu Dumnezeu pe noi ne lasă\nci noi lăsăm pe Dumnezeu.\n\nNu-s prea multe cîntări cu lacrimi,\nci lacrimi fără de cîntări,\nnu-s prea multe adunări în lume,\nprea multă-i lumea-n adunări.\n\nNu-i prea mult harul în vorbire,\nvorbiri prea multe-s fără har,\n- nu-i prea puțină alergarea\nci e prea multă în zadar.\n\nNu spun prea mult despre iubire\nacei ce-o au și o trăiesc,\n- ci prea puțin o au aceia\nce-o prea tot cîntă și-o vorbesc.\n\nNu-i prea mult preț pentru credință\nci-i prea puțină cea de preț,\n- nu-s rare scrierile sfinte\nsînt rare sfintele vieți.\n\nPrea gol e drumul mîntuirii\niar drumul iadului prea plin,\n- și ziua de-azi e-atît de scumpă\ndar noi o facem prea puțin!\n"
}