{
"t" : "Ca o fîntînă dulce",
"d" : "",
"s" : "Ca o fîntînă dulce și totdeauna plină,\ne-al Tău Cuvînt Isuse, la toți cei ce-nsetăm\n- cu setea cea mai sfîntă, adîncă și divină,\nașa ne fă Isuse, mereu să-L cercetăm.\n\nCa o răpire naltă la cerurile sfinte\nașa e rugăciunea în fața Ta cînd stăm,\n- cu starea cea mai sfîntă mai strînsă și fierbinte,\nașa ne fă Isuse, să fim cînd ne rugăm.\n\nCa o comoară scumpă ce n-are soț pe lume,\nașa sînt frații noștri ce-n inimă-i purtăm\n- o pace și-o unire cum nu mai știm anume,\nașa ne fă Isuse, atunci cînd ne-adunăm.\n\nCum însetăm de apă, cum flămînzim de hrană,\nși cum dorim căldura, - așa fă să dorim,\na Cărții Tale miere - a Rugăciunii Mană,\nși-a fraților iubire, - Isuse, cît trăim!\n"
}