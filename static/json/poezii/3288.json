{
"t" : "Cu ce-ai venit?",
"d" : "",
"s" : "Cu ce-ai venit în lume,\ncînd prima zi-i vedeai?\n- cu plînsul, doar cu plînsul,\npe-acesta doar l-aveai!\n\nCe-ai aduna de-atuncea\ndin lume și din ani?\n- comoară, sau gunoaie,\nprieteni, sau dușmani?\n\nȘi-acum cînd stai în fața\nprivirii lui Hristos,\nce gînduri ai în tine,\n- din ceruri, sau de jos?\n\nCe cauți să strîngi din lume,\nstrăin, pe unde treci,\n- averi pentru acuma,\nsau moșteniri de veci?\n\nCe ai să duci cu tine,\nspre cîntec sau suspin,\n- credință sau rușine,\nnălțare sau declin?\n\nCu ce-ai să mergi din lume,\ncînd anii tăi apun?\n- cu plînsul, doar cu plînsul,\nsau cu-altceva mai bun?\n"
}