{
"t" : "Tu mi-ai umplut",
"d" : "",
"s" : "Tu mi-ai umplut singurătatea,\ncînd cel mai părăsit eram,\ncînd după cea mai scumpă moarte\nzdrobit și-nsîngerat plîngeam.\n\nCe gol mi-era atunci în suflet\nși ce pustiu întins și mut,\nnu-mi auzeam decît urîtul\nși plînsul șiroind tăcut.\n\nPe crucile Golgotei mele,\nmurise tot ce-aveam frumos,\ncatapeteasma sfîșiată\nplîngea de sus și pînă jos.\n\nMurise dragostea mea toată\nc-o moarte ce pe veci părea\nși cea mai rece dintre lespezi\no prăbușisem peste ea.\n\nȘi-acolo numai cu durerea\nși golul meu pustiu și mut,\nzăceam cu deznădejdea numai\nși plînsul șiroind tăcut.\n\nAtunci, în fulgeru-nvierii\nmormîntul s-a făcut un steag,\nși-n locul lespedei durerii\nm-a-mbrățișat un înger drag.\n"
}