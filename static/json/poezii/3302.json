{
"t" : "Clopotul de Denii",
"d" : "",
"s" : "Clopotul de Denii, parcă sună-n rai\ntoate-n seara asta au un tainic grai.\n\nToate mă îndeamnă să mă rog așa,\ncum aș fi Isuse, chiar în fața Ta.\n\nO, lumină lină, arde-mi liniștit,\naducîndu-mi dulce Chipul Lui Iubit.\n\n- Mi-ești atît de-aproape încît ochii muți\nTe văd doar pe Tine care mi-i săruți.\n\nNe privim prin lacrimi dulcile văpăi,\nTu în ochi la mine, eu în ochii Tăi.\n\nȘi-orice dor se șterge, și-orice gînduri pier,\nși rămînem singuri numai noi în cer...\n\n... După rugăciune, încă în genunchi,\nsufletele noastre sînt un sfînt mănunchi.\n\nȘi Treimea Sfîntă ne sărută blînd,\nfruntea, gura, ochii, - binecuvîntînd.\n"
}