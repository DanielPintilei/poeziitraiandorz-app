{
"t" : "Spre cerul dulce...",
"d" : "",
"s" : "Spre cerul dulce unde în nepătruns senin,\nstă Dumnezeul Unic al unicei iubiri,\nne ridicăm suspinul cu-al lacrimii preaplin,\ncînd sufletul ni-i pradă acestei mari zdrobiri.\n\nPe-acest altar sălbatic din vîrf de munte sfînt,\nlegăm singurătatea de jertfa cea mai grea,\nși dăm comoara scumpă primită-n legămînt\ncu inima junghiată alăturea de ea.\n\nDăm fiul nostru unic ca cel mai dulce miel\ncu cea mai scumpă floare, ca cel mai drag avut,\nel, cel mai scump ca viața, mai scump ca totul, - el,\nȚi-l dăm acum în ceasul cel mai zdrobit și mut.\n\nÎl dăm Supremă Taină, cu tremurul suprem\ndin clipa cînd altarul e îndumnezeit,\n- și-atins de Focul Sacru, e-atît de sfînt, cum vrem\nsă fie dat Luminii și-ntors înveșnicit.\n"
}