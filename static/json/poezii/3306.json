{
"t" : "Nu-mi pare rău pe nimeni",
"d" : "",
"s" : "Nu-mi pare rău pe nimeni din cîți m-au dușmănit,\neu văd acum că nimeni vreun rău nu mi-au făcut\nnici cei ce mi-au ars casa, nici cei ce m-au lovit,\n- spre bine erau toate, dar eu n-am cunoscut.\n\nAș vrea să-mi cer iertare la toți cîți m-au urît\nși mi-au pîndit viața atît amar de ani,\nla toți cîți mă bîrfiră, la toți cîți m-au pîrît,\nei mi-au făcut doar bine, - eu i-am crezut dușmani.\n\nIertați-mă cu toții, de judecata rea,\nacum văd adevărul ce ani nu l-am văzut,\ncît rău mi-ați vrut voi mie, e bine-n viața mea,\ncît bine v-ați vrut vouă, - păcat vi s-a făcut.\n\nNu-mi pare rău pe nimeni, ci milă mi-e de toți,\nacum cînd doar o clipă mai știți pe unde-s eu,\nHristos să aibă milă, de voi ascunșii-mi soți\nși să vă dea și vouă lumina Dumnezeu!\n"
}