{
"t" : "Din ce se duce vremea",
"d" : "",
"s" : "Din ce se duce vremea și noi ne apropiem\nde veșnicia-n care cu toții mergem goi\ntot mai cu bucurie, sau mai zdrobiți vedem\nce crudă realitate e Viața de Apoi.\n\nÎn fața suferinței, cu toți sîntem la fel\nși-n fața vremii-asemeni, la fel îmbătrînim\nsămînța morții sale, oricare-o poartă-n el\nși nimeni nu știm clipa, și unde ne-o-ntîlnim.\n\nCe în zadar se-agită sărmanul om trăind,\nce nebunesc se-ngîmfă cei care par ceva,\nce în deșert se-nalță, se-ncruntă și se-ntind\n- curînd aceeași groapă i-așteaptă undeva.\n\nÎn fața Judecății mergem la fel de goi\ncum am venit în lumea aceasta ca de vis,\napoi cu viața dusă prin soare, sau noroi,\nne vom afla ori cerul, ori iadul larg deschis.\n\nDin ce se duce vremea și tot ne apropiem\nde Veșnicia-n care cu toții mergem goi,\nar trebui mai bine să știm și să vedem\nmai bine, cum se intră în Viața de Apoi...\n"
}