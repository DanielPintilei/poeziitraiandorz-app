{
"t" : "O, cum să-Ți mulțumim noi Ție",
"d" : "",
"s" : "O, cum să-Ți mulțumim noi Ție\nde-acest frumos Ierusalim,\nîn care ne-adunăm cu Tine,\nsă Te-ascultăm, să Te slăvim?\n\nȘi de această Casă Sfîntă\nîn care-alături ne rugăm,\nîn stări din care niciodată\nn-am mai dori să mai plecăm.\n\nȘi de aceste lacrimi sfinte,\nce le vărsăm cu cei iubiți,\nîn clipele cerești din care\nne-am vrea pe veci nedespărțiți.\n\nȘi de aceste sfinte-ndemnuri\ncu care sufletul ni-l crești\nspre curăția și-ascultarea\ndin care-n cer să ne primești.\n\nȘi de aceste dulci și scumpe\ncîntări cum numa-n rai mai sînt,\ncu ele locul unde sîntem\nni-e parcă cer și nu pămînt.\n\nȘi de ființele preascumpe\nce le-ai făcut și ni le-ai dat,\n- o, pentru-acestea toate, Doamne,\nîn veci fii binecuvîntat!\n"
}