{
"t" : "Spre Canaan",
"d" : "- după Romani 8, 38-39 -",
"s" : "Ostașii Domnului, poporul\nce glasul sfînt am ascultat\nși pe Isus Biruitorul\npe drumul Crucii L-am urmat,\najuns-am iarăși o pustie\nde încercări și de nevoi\nnecaz și valuri și urgie\nîn contra noastră vin șuvoi.\nCăci înainte-mergătorul\nal nostru Moise mult iubit\nce cu Isus Biruitorul\nspre Ținta Sfîntă ne-a pornit\nîn lupte și-ncercări se stinse\npe-un Nebo undeva sfîrșit\ncu mîinile-arătînd întinse\nspre Canaanul strălucit...\nEl pildă ne-a lăsat de dorul\ncu care jertfă s-a adus\npentru Isus Biruitorul\nși pentru Patria de Sus,\nel jertfa ne-a lăsat avere,\nși parte-ndemnul: suferiți,\ncomoară: sfînta mîngîiere\nși țelul: în Hristos uniți.\nPrivind mereu la-nvingătorul\ncuvîntul lui să-l ascultați\nși pe Isus Biruitorul\npe drumul Crucii, să-L urmați\ncu-o dragoste mereu fierbinte\ncu-o inimă curată-n noi\nmereu să mergem înainte\nși niciodată înapoi.\nVor fi și trădători ca norul\ntrecînd în slujba lui satan\nde la Isus Biruitorul\ndin drumul către Canaan,\ndar noi să mergem înainte\nprin orice răni și suferințe\nspre moștenirea Țării Sfinte\nspre slava Marii Biruințe.\nCu faraon, cu-nșelătorul\nnoi pace-n veci să nu dorim\nIsus Hristos Biruitorul\nne vrea ostașii Lui să-I fim,\noricine-n lume să ne cheme\nnapoi să nu întoarcem iar\ncăci nici o legătură nu e\nîntre Hristos și Veliar.\nOstași ai Domnului, poporul\nce-n jertfa Lui ne-a curățit\npentru Isus Biruitorul\ntot mai avem de suferit,\ndar vină orice suferință\nși spumege oricît satan\nvedea-vom Marea Biruință\nși-ajunge-vom în Canaan.\n"
}