{
"t" : "Destramă-te mai iute",
"d" : "",
"s" : "Destramă-te mai iute tu noapte, dintre noi,\nspre-a nu mai fi din tine nimic, pe veci apoi,\nspre-a fi numai lumina privirii lui Isus,\nsă ne vedem într-însa cu chipul cel de Sus.\n\nCoboară mîntuire, cu tot ce ne-ai promis,\nspre toți cei ce te-așteaptă din cerul prea închis,\ndespovărează starea din ce în ce mai grea,\nstrăluminînd Scriptura cu lacrime pe ea.\n\nNe-ndepărtează anii de lupte și dureri\ncum a uitat azi cerul de norii lui de ieri,\nși strînge-n slava Crucii tot focul lor tăcut\nsă fim cum niciodată nici nu i-am fi știut.\n\nO, fă-ne tot seninul măreț și calm Isus,\ndînd slava Ta acestui Dumnezeiesc apus,\n- nu plîngem ce se stinge, cîntăm ce-i strălucit,\ncăci asfințitu-acesta e-un veșnic Răsărit!\n"
}