{
"t" : "Tu dormi?",
"d" : "",
"s" : "Tu dormi, - și lîngă Tine sînt toate-n frămîntare,\ntot cerul parcă-i freamăt, pămîntul așteptare,\nstihiile mînie și vremile-nștiințare,\n- tu dormi! - iar lîngă tine, sînt toate-n frămîntare!\n\nDe ce n-asculți ce-ți spune primejdia din toate?\nde ce nu cauți scăparea cît încă se mai poate?\nca sufletul din flăcări, cît poți - a ți-l mai scoate,\nde ce n-asculți ce-ți spune primejdia din toate?\n\nCum poți să nu ții seama de tot ce-i lîngă tine,\nde tot ce te îndeamnă, de tot ce te reține,\nde viața care trece, de plata care vine,\n- cum poți să nu ții seama de tot ce-i lîngă tine?\n\nNu mai dormi, cînd moartea ți-e la un pas de-aproape\nși plata fărădelegii e gata să te-ngroape,\n- ci scoală, plîngi și strigă-L pe Domnul să te scape,\n- nu mai dormi, cînd moartea ți-e la un pas de-aproape!\n"
}