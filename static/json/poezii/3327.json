{
"t" : "De ce să plîngi atît de-amar?",
"d" : "",
"s" : "De ce să plîngi atît de-amar\nce ca o umbră piere?\n- cînd lacrimile-s în zadar\npăcat e-orice durere.\n\nCînd o iubire te-a-nșelat\nzdrobind a ta ființă,\nprea multul plînset e păcat,\ne ca o necredință.\n\nNu vezi cum ți-a batjocorit\ntot ce-a fost sfînt în tine,\nși-acum își rîde fericit\nde-amarele-ți ruine!\n\nDe ce-ți mai ții un gînd legat\nde lumea ce te lasă,\ncînd ea netrebnic ți-a călcat\niubirea ta frumoasă?\n\nDe ce mai suferi în zadar\npe-o veștedă dorință,\nnu vezi că plînsul tău amar\ne ca o necredință?\n\nO, dacă mai urmezi așa,\nviața a ți-o frînge,\nsă știi că Domnu-ți poate da\nsă ai pentru ce plînge!...\n"
}