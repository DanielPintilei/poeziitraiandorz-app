{
"t" : "Iubirea mea-ntre tine",
"d" : "",
"s" : "Iubirea mea-ntre tine și Domnul meu Hristos,\npășesc ca-n raiul dulce, de-acum, de-aici de jos.\nȘi-alerg cel mai puternic și stau cel mai cu drag\nși lupt cel mai eroic, sub cel mai vrednic steag.\n\nTot ce-mi aduci tu mie, eu trec cu drag spre El,\nîn cea mai nouă formă, în cel mai dulce fel,\nși tot ce-mi dă El mie, eu Ție-Ți dau grăbit,\nnimic să nu-mi țin mie, așa sînt fericit.\n\nIubirea mea-ntre tine și Domnul meu Isus,\nvoi trece raiul dulce, de-aici, de-odată, Sus.\nȘi dulce o să fie acest moment divin\nși voi o să vă-ntoarceți să mă primiți cînd vin.\n\nÎn casa mea cea nouă, unde-am să mă strămut,\nîn veci nu mă voi teme, de tot ce m-am temut\nși voi îmi veți da veșnic și veșnic mai bogat\ntot ce eu pentru Tine, și pentru El am dat!\n"
}