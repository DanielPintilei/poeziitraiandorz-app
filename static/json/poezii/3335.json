{
"t" : "Vino suflet călător",
"d" : "",
"s" : "Vino suflet călător,\nsă-ți mai spun ce sînt dator\ncă puțin și mai puțin\nși pe veci ne despărțim\nși te duci unde te duci\nși nu știi de mai apuci\nvreun prieten sau popas\npînă unde-i fi rămas.\n\nUmblă suflet călător,\nmai cu teamă că e nor\nmai cu grijă că e vînt\nși primejdii multe sînt,\nseama ia-ți la orice pași\nce să iei și ce să lași\ncă din cei pe drum părtași\nrar ți-s frați\nși des vrăjmași.\n\nAsta-i clipa cînd să-nveți\nce mult este-al vieții preț\ndar și clipa cînd a ști\ncă-i mai mult să știi muri\ncă toți cred viața steag,\ndar puțini o văd un prag\nși toți știu la Asfințit\ndar puțini la Răsărit.\n"
}