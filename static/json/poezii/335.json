{
"t" : "Noi am rămas",
"d" : "- după 2 Tim. 4, 5 -",
"s" : "Noi am rămas urcînd pe culme\ncalvarul și mai greu de-acum\ncînd voi vă-ntoarceți în păcate\nși singuri ne lăsați pe drum.\nNu vrem să vă urmăm cărarea\npe care-ntoarceți înapoi\ndeși ne-ați dus atîtea lacrimi\nși-atîtea amintiri cu voi.\nDe-acum amestecați în gloate\nde iude sau de farisei\nveți cere răstignirea noastră\nsau ne veți vinde ca și ei.\nNoi vom simți povara crucii\nmai grea pe umărul zdrobit\nși dintr-o sută vom cunoaște\ncă frate-a fost cel ce-a lovit.\nȘi vom întoarce-n altă parte\nprivirea sufletului strîns\nacoperindu-ne durerea\nsă nu puteți vedea c-am plîns.\nDar cînd va fi sfîrșit calvarul\nși-n veci cînd ne-om fi despărțit\nva-ncepe veșnicia noastră\ncăci ceasul vostru s-a sfîrșit.\nOricît de grea ne va fi crucea\noricît va geme duhu-n noi\noricît de grea-i uitarea voastră\nnoi nu ne-ntoarcem înapoi.\n"
}