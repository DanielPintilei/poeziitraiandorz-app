{
"t" : "Să cad pe brațul Tău",
"d" : "",
"s" : "Să cad pe brațul Tău Isuse\ncînd Țelul Unic voi fi-atins\ncînd ultima lumină-n lume\nsuflarea morții-mi va fi stins\ncînd ultimul cuvînt dat mie\nspre cei rămași - mi-l voi fi spus,\n- cu cel dintîi cuvînt spus Ție\nsă cad pe brațul Tău Isus.\n\nSă-Ți văd privirea Ta Isuse\n- cînd cel din urmă bun rămas\nîmi voi lua cu-mbrățișarea\ndin urmă, - de la cei ce-i las\ncînd de privirile iubite\nîmi voi desprinde-al meu apus,\n- cu toate zările-nsorite\nsă-Ți văd privirea Ta Isus.\n\nSă-Ți simt sărutul Tău Isuse\ncînd buzele-mi voi fi desprins\nde cele care-n lumea asta\nle-am sărutat cel mai aprins...\n- cînd fără nici un fel de umbre\neu am să uit tot ce s-a dus,\ncînd am să-Ți văd numai privirea\n- să-Ți simt sărutul Tău Isus!\n"
}