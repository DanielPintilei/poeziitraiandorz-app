{
"t" : "Cîntări uitate",
"d" : "",
"s" : "Cîntări uitate de demult\nîți vine cîte una\nși-nvie ce-ți credeai trecut\nși mort pe totdeauna.\n\nCîte-un cuvînt știut cîndva\nînvie dintr-o dată\nși inima pînă-n străfund\nți-o răscolește toată.\n\nErai copil, cu mama ta\nși ea cînta cu tine,\ncîntarea ei, cîntarea ta\nștiută-atît de bine...\n\nDar mama ta s-a dus - și-apoi\nte-ai dus și tu în lume\ns-au dus și sfintele cîntări\nde nici le știi de nume.\n\n... Dar iată azi îți vin din nou,\nși poate că-n vreuna\nți-nvie iarăși ce-ți credeai\nuitat pe totdeauna...\n\nO, de-ai putea să te pătrunzi\nde-o dulce amintire\nși la Hristos, cu mama ta\nsă-ntorci spre mîntuire...\n"
}