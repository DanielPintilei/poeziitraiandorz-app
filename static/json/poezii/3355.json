{
"t" : "Să ne ținem de credința",
"d" : "",
"s" : "Să ne ținem de credința cea lăsată din părinți\npeste ea să ardem toată rîvna inimii fierbinți,\nîn vestirea ei să punem dulcele iubirii har,\nși-al ei foc să-l ținem veșnic alb pe-al inimii altar.\n\nDe biserica în care ne-am născut și ne-am trezit\nsufletul să ne rămînă pentru veci nedespărțit\ndragostea din ea s-o creștem, frumusețea-i s-o cinstim\ncredincioși să-i fim și vrednici cît pe lume-o să trăim.\n\nCrucea Domnului ne fie Semnul Jertfei Lui mereu\nSteag nălțat frumos în cinstea Numelui lui Dumnezeu\nși îndemn și scut în lupta ascultării de Hristos\nnumai astfel ni-e și drumul și sfîrșitul luminos.\n\nAsta-i Dreapta-nvățătură după care ascultînd\nne urmăm părinții noștri prin urmași continuînd,\nastfel noi legăm Trecutul de Prezent și Viitor\nsă intrăm în Veșnicie într-un lanț nemuritor...\n\nIar la Marea Răsplătire vom putea să stăm voioși\ncu o sfîntă vrednicie, între fii - și-ntre strămoși\nși de Domnul și de-ai noștri vom fi binecuvîntați\ncă ne-am împlinit chemarea de creștini adevărați.\n"
}