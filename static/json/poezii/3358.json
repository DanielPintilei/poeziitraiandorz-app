{
"t" : "Primăvară, - și în suflet",
"d" : "",
"s" : "Primăvară, - și în suflet parcă simți nespus de dulce\nduhul Învierii Sfinte plutind peste văi și lunce,\npeste dealuri și prin crînguri ea-și trimite vestitorii,\ninima din piept îți saltă, cu nesaț îi sorbi fiorii...\n\nAh, cînd primăvara vine și înghețul se topește,\ntoate-ncep o viață nouă, - cîmpu-n flori se-mpodobește,\nstreșinile curg, și ploaia, darul cerului preasfîntul,\nînverzește văi și dealuri, făcînd rai din tot pămîntul.\n\nCînd pornește cald, zefirul dinspre Miazăzi s-adie,\nparcă simți și vezi Natura cum tresare și învie\nflorile răzbat prin frunza ce-a căzut în multe toamne,\n- cît de mari și minunate-s lucrurile Tale Doamne!\n\n... Tot așa e, frați și prieteni, și-n viața sufletească\nVîntul Duhului cînd suflă, toate-ncep să se trezească,\ninima-și deschide poarta, - intră Domnul Biruinței,\nochii plîng și vezi cum curge, caldă, lacrima căinței...\n\nSufletul tresare dornic de viața cea curată,\nși din ceruri ploaie dulce, pacea binecuvîntată,\nse revarsă pe ogorul curățit de grea neghină,\niar semințele iubirii tot mai mult prin rădăcină.\n\nNu-i condei să poată scrie, nici cuvînt nu e de spus\nce de bucurii ți-aduce o viață cu Isus\nnu ți-e frică nici de viață, nici de moarte nu ți-e teamă,\najutoru-I nu-ntîrzie, cînd credința ta Îl chemă.\n\nViața ta e-n Mîna care ține cerul și pămîntul,\ncare toate-n șase zile le-a făcut doar cu Cuvîntul,\nși Și-a dat pe Fiul Dulce ca păcatul să ni-l poarte, - \n- pretutindeni fericire, - de e viață, de e moarte...\n"
}