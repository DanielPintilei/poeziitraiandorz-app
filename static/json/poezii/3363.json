{
"t" : "Cînturile mele...",
"d" : "",
"s" : "Cînturile mele Doamne\neu din inimă le-am rupt\nși le-am pus la poala Crucii\nCelui pentru care lupt.\n\nLe-am cules în nopți cu stele\ndin al cerului senin,\nși le-aduc la Crucea Celui\ncăruia pe veci le-nchin.\n\nCu atîta rîu de lacrimi\nde durere le-am udat\ncînd din pană și din suflet\nDomnului le-am închinat.\n\nFlori din spinii suferinței\nunui suflet cu amar,\neu, - prinos al tinereții\nI le-aștern lîngă altar.\n\nPrin atîtea grele valuri\nam trecut și le-am adus\npîn-la Golgota Durerii\nlîngă Crucea lui Isus.\n\nÎn șiragul lor de slove\ncîntă sufletu-mi pustiu\ncurăția tinereții\nmoartă-așa de timpuriu.\n"
}