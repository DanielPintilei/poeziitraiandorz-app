{
"t" : "Lîngă crucea răsturnată",
"d" : "",
"s" : "Lîngă Crucea răsturnată\ndintr-un sat,\nam văzut un Om odată\nstînd cu Fața-n Mîini lăsată\nși cu Fruntea întristată\nși plîngea de parcă toată\nlumea s-a-necat.\n\nM-am oprit atunci din cale\nlîngă El\nlacrimile-I curgeau vale,\nprintre degete în poale\nîți venea să-I plîngi de jale,\nCălător sărman pe cale\nSingurel.\n\nCînd I-am zis să nu mai plîngă,\nm-a privit duios,\na pus Fruntea-n Mîna stîngă\nși-a-ncercat din ochi să strîngă\nca și cum ar vrea să frîngă\nlacrima ce curgea lîngă\ncruce jos.\n\nOchii Lui ca ceru-albastru\nde senini,\npovesteau de-un greu dezastru\nce-a-ndurat Acel Sihastru\npogorît din ceru-albastru\nsub o umbră de jugastru,\nprin străini.\n\nFața-I era albă toată,\nca de crini,\ndar albeața ei curată,\nSîngele-o brăzdase toată\nși-a Lui Frunte-nsîngerată\nÎi era încununată\nnuma-n spini.\n\nIar în palme și-n picioare,\nrăni de cui...\nO, - atunci plin de mirare\nmi-am adus aminte care\ne Străinul din cărare,\n- cînd mă-ntorc, o Doamne Mare,\nnu-L văzui.\n\nAu trecut de-atunci la vale\nanii grei,\nspinii și-au cernut petale\npeste locul cel de jale,\nși n-au fost pe-acea cale,\npe la crucea cea din vale\npașii mei.\n\nDar trecînd mereu prin sate\nși prin lunci,\ncînd văd crucile uitate\nani și ani stînd răsturnate,\nmie-mi pare că pe toate\nstă Isus, plîngînd în coate\nca atunci...\n"
}