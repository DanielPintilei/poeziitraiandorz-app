{
"t" : "Am fost o harfă - 2",
"d" : "",
"s" : "Am fost o harfă plîngătoare\nsortită-n faptul unei seri\npe-a mele strune călătoare\nsă plîng a dragostei dureri.\n\nCu mîna-i, soarta mea pribeagă\nde-un spin uscat m-a atîrnat\nsă-mi fie zbucium viața-ntreagă\nși-n plîns să-mi fie-al meu cîntat.\n\n... Era o dulce primăvară\nși vîntu-n frunze adia,\natunci cînd eu întîia oară\nam început cîntarea mea.\n\nÎn razele de dulce soare\nși-n caldele-adieri de vînt,\niubirea lumii trecătoare\nam început voios s-o cînt.\n\nPe fragedele mele strune\nnestăpînitele porniri,\nsălbatic au pornit să-și spuie\ncîntarea tristei lor iubiri...\n\nEra pe-atuncea altă viață\nși-ai tinereții alți fiori\niar spinii lor ce azi mă-ngheață\nerau amăgitoare flori.\n\nDar după-acele clipe bune\nlungi vremuri grele au venit\nși-nvîrtejirile nebune\nde ramuri goale m-au izbit.\n\nȘi-a mele strune descordate\nîn întunericul tîrziu,\ncu note triste și ciudate\nsunau a jale și-a pustiu.\n\nAtunci în viscole de iarnă,\ncu spinii aspru căpătîi\npe-a mele corzi a prins s-aștearnă\ndurerea, psalmii ei dintîi!\n"
}