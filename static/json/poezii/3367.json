{
"t" : "Și anii m-au străpuns",
"d" : "",
"s" : "... Și anii m-au străpuns întruna\ncu spinii goi, izbiți de vînt\ncînd, notă după notă, struna\nmi-a plîns al suferinței cînt.\n\nCînd toamne reci veneau - și bruma\nrărea iar codrul meu frumos,\npierdusem tot, - strînsesem numa\npodoaba mea căzută jos.\n\nȘi anii lunecînd la vale\ndin harfa mea uitată-n spin,\nam scos doar cîntece de jale,\nde deznădejde și suspin.\n\nDar într-o dulce primăvară\ncînd codru-i plin cu muguri deși\ncînd lumea se-mbrăcase iară\nîn floarea albă de cireși.\n\nO Mînă mi-am simțit pe strune\nși cerul s-a lăsat pe lunci\nși-un cînt pornit-a să răsune\ncum nu cîntasem pînă-atunci.\n\nAcele Degete preasfinte\nce se-ntrupară din senin,\ndin strune mi-au pornit s-alinte\nun psalm Dumnezeiesc și plin.\n\nȘi alți ani legănară-ntruna\nal melodiei sfînt ecou,\ncînd dulce inima și struna\nmi-aveau acum un cîntec nou.\n\nDin clipa cea de mîngîiere\nam stat mereu în spini și-apoi,\ndar n-am mai plîns a mea durere\nși-a mele omenești nevoi.\n\nCi-n vremuri grele de furtună\ncînd inima-mi plîngea nespus,\nam pus pe renăscuta strună\nnumai cîntări pentru Isus.\n"
}