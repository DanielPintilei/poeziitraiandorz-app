{
"t" : "Cruce veche...",
"d" : "",
"s" : "Cruce veche dintre drumuri\npărăsită și uitată,\nce duios mi-aduci aminte\nviața mea de altădată...\n\nCe duios mi-aduci aminte\ncîte primăveri senine\ndin uitata mea pruncie\nmi le-am petrecut cu tine.\n\nAplecată într-o parte\nte-am știut de-ntîia dată,\ncu Isus, părînd aievea,\ntrist privind la lumea toată.\n\n... Cînd apoi durerea-mi mare\nm-a oprit pe drum pribeag,\nlîngă tine ca un prieten\nrăsărea un pui de fag.\n\nMai tîrziu o toamnă rece\nîntr-un timp cu vînt și ploi\nte-a plecat spre fagul prieten\nsă dați mîna amîndoi...\n\nAstăzi cînd din nou Trecutul\npe-al prunciei drum m-aduce\nne mai întîlnim odată\nsfîntă și străină cruce.\n\nFagul tău e rupt de vînturi\nori de-o mînă mai barbară\niar tu stai și mai străină\nlîngă vechiul drum de țară.\n\nÎmi lipesc de tine gîndul\nși cu inima-ntristată\nîți ascult din nou cuvîntul\ncare mi-l spuneai odată.\n\n- De Isus Cel Bun din cuie\nși de oameni fără lege\nși de tot ce eu atuncea\nnu puteam a înțelege.\n\n- Dar acum cînd și pe mine\ntot așa amar m-aduce,\nînțeleg atît de bine\nplînsul tău, străină cruce.\n\nAm fost și eu singuratic\nși străin prin lumea largă,\nașteptînd o mînă dulce\ncare lacrima să-mi șteargă.\n\nDar nici mie, ca și ție\nn-a fost nimenea să vină\nîn necaz și-n pribegie\ncu o inimă senină.\n\nN-am aflat nici eu pe lume\nun cuvînt de-mbărbătare\npretutindeni numai ură\nși dispreț și nepăsare...\n\nȘi-am venit Isus, la Tine\nsă rămîn pe viața toată,\namîndoi pe-aceeași Cruce\nși știută - și uitată...\n"
}