{
"t" : "O, Isuse-Atotputernic",
"d" : "",
"s" : "O, Isuse-Atotputernic, veșnic neînvins sub soare,\nînălțatu-Ți-ai Tu iarăși Dreapta Ta Biruitoare,\nbiruit-ai iarăși Doamne și Ți-ai risipit dușmanii\nau fugit în întuneric toate slugile satanii...\n\nAi urcat lovit Calvarul, cuie Ți-au bătut în palme\nși le-ai suferit Isuse orice hule și sudalme,\npusu-Ți-au pe cap cununa spinilor și-a necredinței\nși Te-au îmbrăcat în haina mohorîtă-a umilinței.\n\nDar Te-ai înălțat din moarte, ca s-arați la fiii humii\ncă Biruitor ești veșnic și pe veci Stăpînul lumii\nbiruit-ai Tu Isuse, tot ce Ți s-a pus în cale,\nce putea să stea naintea Slavei și Măririi Tale?\n\nVeșnic de-aș cînta Isuse, cu un grai mai sus de Fire,\nn-aș putea-ndeajuns să laud a Ta Milă și Iubire\nniciodată-n vreo cîntare, orișicît ar fi de dulce\nn-aș putea cînta sublimul Biruinței de pe Cruce.\n\nIar acum cînd nalț Isuse, spre Cer mîinile-amîndouă,\nnu-Ți știu mulțumi, nici spune, pentru cîte ne-ai fost nouă...\nNe-ai trecut prin clipe grele, suferinți ne-ai dat și jale\nsă căutăm ca adăposturi numai aripile Tale.\n\nAi luat al nostru reazem ce credeam că ne mai ține,\nsă-nvățăm ca-n totul Doamne să ne rezemăm pe Tine.\n\nCel ce predica dreptatea ni l-ai arătat că minte\nca să credem veșnic numai Adevărul Tău Părinte.\nNe-ai trecut prin valuri grele, prin furtuni și mare moartă\nsă ne dăm odată seama că tot Mîna Ta ne poartă.\n\nFă-ne Doamne să-nțelegem, ca-n furtuni și-n vremi senine\nsă-nvățăm viața-ntreagă să ne rezemăm în Tine\naripile Tale sfinte adăpost ceresc ne fie\nsă scăpăm mereu sub ele în necazuri și-n urgie...\n"
}