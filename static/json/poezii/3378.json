{
"t" : "La moartea unui prieten",
"d" : "",
"s" : "Cînd l-am întîlnit în urmă era toamnă grea, tîrzie,\nși cădea de ploi și vînturi frunza galbenă de vie.\n\nLa spital pe-un pat de scînduri, se sfîrșea uitat de lume,\na lui suflet plin de vise, de chemări fără de nume.\n\nAm stat mult atuncea singuri, însoțind durerea noastră\ncînd cînta a jale vîntul prin salcîmii din fereastră.\n\nȘi în ochii-amîndurora, tainic izvorîse plînsul\ncînd l-am sărutat pe frunte - și m-am despărțit de dînsul.\n\nA venit pe urmă iarna, cu furtuni și zile grele,\nși eu am plecat departe dus de soarta jertfei mele.\n\n... În curînd din depărtare mi-a venit vestea-ntristată\nvisătorii ochi albaștri se stinseseră deodată.\n\nM-a durut, l-am plîns din suflet și viața lui sfîrșită\nmi-a îndurerat iubirea pentru veci ne-nlocuită.\n\nOchii-mi plîng și-acum în lacrimi, arde inima-n bătaie\ncînd îmi reamintesc de tine dragă frate Nicolae.\n\nCînd gîndesc la despărțire, la salcîmii din fereastră\nși la tot ce-a fost din Domnul în copilăria noastră.\n\nȘi de cîte ori iubirea mi te-aduce prin suspine\neu mă rog din suflet frate către Domnul pentru tine.\n\nȘi-aștept Marea Înviere de la care pe vecie\nvom putea reface-n ceruri dulcea noastră prietenie.\n"
}