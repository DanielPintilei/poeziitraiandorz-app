{
"t" : "Se lasă înserarea",
"d" : "",
"s" : "Se lasă înserarea și-n blîndul asfințit,\nchemările de clopot coboară liniștit\ne-atîta sfîntă pace prin văi și peste sat\nși tainice îndemnuri mă cheamă la-nchinat.\n\nUn glas ceresc șoptește în sufletul meu iar\nsă merg să-mi plec genunchii să plîng lîngă altar.\n\nSă mergem la Vecernie, îmi chem truditul gînd\nsă cerem îndurarea Părintelui Preablînd\nși peste tot amarul ce-n suflet am adus\nsă cerem îndurarea Preabunului Isus.\n\nȘi pașii grei mă poartă, sfioși și osteniți,\nsă cad în fața Celui ce-ajută pe trudiți.\n\nRăsună încăperea sfințitului Lăcaș\nde zgomotul căderii truditului meu paș\nmi-aprind sfios lumina și cad lîngă altar,\nplîngînd cu lacrimi calde, mă rog sfios și rar.\n\nÎn fumul de tămîie, în plînsul de lumini\natît de blînd e Domnul, încununat de spini\ndin chipul care-atîrnă pe vechiu-i conostas\ncînd ruga mea se-nalță și tremură în glas.\n\n... Ascultă Doamne plînsul umilului Tău sclav,\nmi-e inima rănită și sufletul bolnav\naș vrea în mine iarăși iubirea Ta s-aprind\nca para lumînării ce arde pîlpîind.\n\nȘi-n inima-nghețată căldura Ta s-o strîng\ncu lacrimi calde pururi, la Crucea Ta să plîng\nși-ngenuncheat nainte-Ți Preabunul meu Stăpîn,\nîn sfîntă ascultare de Tine să rămîn\nca Tu să-mi mîngîi dulce în orișice necaz\na-mele răni din suflet și plîns de pe obraz.\n\nSînt Doamne ca o frunză desprinsă de pe ram\nși Bun ca Tine-n lume pe nimeni nu mai am\nauzi-mă Isuse, cînd mîinile-mi întind\nși lacrimile vale pe-obraji mi se preling!\n"
}