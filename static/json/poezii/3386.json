{
"t" : "Clopoțel din turlă veche",
"d" : "- colind -",
"s" : "Clopoțel din turlă veche,\ncîntăreț fără pereche,\nde ce dormi în miez-de-noapte\ncînd în aer sună șoapte,\ncînd din cer coboară-n zbor\nceata îngerașilor\nși se duc pe la păstori\nsă-i deștepte pînă-n zori\nsă le spună bucuria\ncă azi S-a Născut Mesia...\n\nCînd trei magi se duc grăbiți\nși de Stea călăuziți\nducînd darurile lor\nBunului Mîntuitor\n- cînd de bucurie sfîntă\nCerul și pămîntul cîntă\nspune clopoțele mic\ntu de ce nu zici nimic?\nOri te prinse somnul iară,\ncolindînd prea mult aseară,\niar acuma dormi chitic,\n- spune clopoțele mic!...\n\nE prea mult să dormi de-aseară,\nscoală-te colindă iară,\nzorii-s gata să răsară,\nîngerii din cer coboară,\nbucurie-n glas ți-adună,\nstrigă lumii Vestea Bună\ncă-ntr-o peșteră de nea\nazi Se Naște Mesia...\n\nȘi de-acuma pînă-n zori\nvoi, la Iesle chemători\ntu și îngeri și păstori\nși cu magii călători\nvă porniți colindători\ndeschizînd cu pași ușori\nușile de muritori\n- solii Sfintei Sărbători...\n\nMergeți cu colinzile\npe la toate tinzile,\nduceți la copii cu voi\njucării și haine noi\nca de Praznicul Voios\nsă se bucure frumos\norice suflet credincios\ncă azi S-a Născut Hristos!\n\n"
}