{
"t" : "Patru scînduri...",
"d" : "",
"s" : "Patru scînduri, - pat de gînduri\nși sfîrșit la cîte dor,\nvoi sînteți întreg avutul\nce-l mai duc acei ce mor.\n\nCîte doruri nepătrunse\nduce-un om din loc în loc,\nși-ntre voi se strîng ascunse\npentru cer, sau pentru foc.\n\nCîte lacrimi neoprite\nplîng doi ochi pe-acest pămînt\nvoi le strîngeți liniștite\nși le-nchideți în mormînt.\n\nPatru scînduri, - gol de gînduri\nleagăn celor ce se duc,\nce curînd în urma voastră\nlacrimile se usuc.\n\nNumai unde duceți duhul\ncelui care-i pus în voi\nau să curgă-n veci pe rugul\narderilor de Apoi.\n\nSau vor fi străluminate\nde cereștile luciri\nale unei minunate\nși eterne fericiri...\n\nPatru scînduri, - ceas de gînduri\nchip cu unic înțeles,\nloc din care - fiecare\nne primim ce ne-am ales.\n\nCe cutremur s-ar cuvine\nsă cuprindă orice gînd\nși ce drum să ia oricine\nchiar de lîngă voi plecînd...\n\nO viață niciodată\nsigură, să nu-ți socoți\nînsă moartea totdeauna\npot să și-o aștepte toți...\n"
}