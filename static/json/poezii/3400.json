{
"t" : "Iar îmi scrii măicuță...",
"d" : "",
"s" : "Iar îmi scrii măicuță dorul tău amar\npentru-nstrăinarea fiului hoinar\nși suspinul iarăși parcă ți-l aud\npare că-ți văd șorțul iar de lacrimi ud\nși-ți ascult durerea, plînsul ți-l ascult\nîl îngrop în suflet, - și mă doare mult\ncăci suim spre culmea greului amar\namîndoi durerea fără de hotar...\n\nDar așa e scrisul și așa e dat\ndin făcutul lumii - pînă la gătat\nmama și cu fiul duce-vor mereu\nchinul cel mai mare, greul cel mai greu\nei să dea în chinuri și în lacrimi - val\njertfa cea mai mare pentru Ideal.\n\nCît n-a plîns în taină Mama lui Isus\ncînd era departe și prin lume dus\ncîte n-a-ndurat ea, cît n-a suferit\ncînd vedea că Fiul ei e răstignit\ncît n-a plîns văzîndu-I rănile de cui\nși cît n-a durut-o chinurile Lui?\n\nDe la Betleem și pîn-la Golgota\nFiul și cu Mama au dus Crucea grea\nEl pe-a tuturora, ea pe-a lui Isus\nfiecare rana altora a dus\nîn nețărmurirea suferinței Lor\na fost preț de lacrimi, de dureri și dor...\nde la Ieslea rece pînă la mormînt\na-nsoțit durerea scopul cel mai sfînt.\n\nPentru ridicarea omului căzut\ncea mai mare Jertfă Lor li s-a cerut\ntoată suferința asta de martiri\nse cerea în Prețul Marii Mîntuiri\no cerea sublimul încă ne-mplinit\nși Voința-n care El S-a contopit...\n\nPentru împlinirea Planului Măreț\ndouă inimi sfinte s-au cerut în preț\nPrețul mîntuirii omului pustiu:\nchinul unei Mame, Jertfa unui Fiu...\n\n... Și de-aceea mamă ni se cer și az’\nnouă-atît de multe lacrimi pe obraz\n- să le dăm din suflet fără de cîrtiri\ncăci și-n ele-i prețul unei mîntuiri\nși-i ceva din taina vieții celei noi\ncare-o cere Domnul de la amîndoi\nși pe lîngă-a noastră, ni se cere-un preț\nsă salvăm și ale altora vieți.\n\nSă-mplinim Cuvîntul care-a rînduit\nsă dăm și noi partea Prețului slăvit\nca la răsplătirea vieții de apoi\npartea de Cunună s-o avem și noi...\n"
}