{
"t" : "Atîta sfîntă curăție",
"d" : "",
"s" : "Atîta sfîntă curăție\nmă îmbrăca în strai de crin\natunci cînd am văzut întîie\nlumina cerului senin.\n\n... Dar mai tîrziu viața toată\nprin greșuri multe m-a purtat\niar haina albă și curată\nmi s-a-nvechit și s-a-ntinat.\n\nCînd, în genunchi, gîndesc cu jale\nla anii dragi de oarecînd,\ncurg lacrimile mele vale\nși inima mi-o frîng, gemînd.\n\nO, Dumnezeul meu, ai milă\napleacă-mă sub Crucea Ta\ncu pocăința cea umilă\nși plînsul pentru viața mea!\n\nCăci plînsul pocăinței poate\ngrăbi Dumnezeiescul har\nce spală orișice păcate\nși îndulcește-orice amar.\n\nȘi fă apoi, urmîndu-Ți Ție\nsă-Ți fiu un credincios umil\nredă-mi iar sfînta curăție\ndin vremea cînd eram copil...\n"
}