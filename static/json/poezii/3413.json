{
"t" : "Acum din nou...",
"d" : "",
"s" : "Acum din nou, cu Domnul trec pragul casei voastre\nși vin la voi cu Anul-Ce-Vine împreună,\nsînt sol trimis cu Anul-Cel-Nou, din slăvi albastre,\nca și-n căsuța voastră să spun Vestea Bună...\n\nȘi inimile voastre s-audă Vestea Nouă,\nce poate pîn-acuma voi nu ați auzit,\nIsus Mîntuitorul, adusu-v-a și vouă\nputința mîntuirii, pe lemn cînd S-a Jertfit.\n\nSă știți, - orice păcate, oricît de mari și grele\ncu care-al vostru suflet, trăind v-ați încărcat,\nEl le-a luat asupră-Și și S-a suit cu ele\npe Golgota, - și-acolo, cu Sînge le-a spălat...\n\nCă din osînda morții, din veșnica pieire,\nprin chinuri și prin moarte, iertarea v-a adus,\ncă prin credința-n Domnul, venind la mîntuire\nși-urmîndu-L cu-ascultare, - veți fi cu Tatăl Sus.\n\nE Anul Nou, e vremea și clipa cea mai bună\nsă ascultați chemarea ce vi se face-acum,\nprimiți cu drag pe Domnul și mergeți împreună\ncu El pe totdeauna, pe-al mîntuirii drum.\n\nPrimiți cu drag pe Domnul în inimă și-n casă,\nsă-ncepeți de-azi cu Domnul un drum ceresc și voi\ncu El va fi viața aici cea mai frumoasă\nși cea mai fericită în Veacul de Apoi...\n"
}