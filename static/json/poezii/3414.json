{
"t" : "Din locul Tău Slăvit",
"d" : "",
"s" : "Din locul Tău Slăvit în veci\nCerescule Părinte\nspre ruga noastră să Te-apleci\nnoi Te rugăm fierbinte,\nspre Tine-al Tău umil popor\nsmerită rugă poartă,\nascultă Doamne glasul lor\nși iartă, Doamne, iartă...\n\nA-noastre multe slăbiciuni\nși multa neputință,\ncu prea puține rugăciuni\nși prea slabă credință\n- atîtea trebuințe-avem\nși-atîtea mari păcate,\nvezi starea grea-n care sîntem\nși scapă-ne din toate.\n\nO, n-avem rugă și cuvînt\nașa cum se cuvine\n- pămînt sîntem, - dar din pămînt\nsmeriți strigăm spre Tine,\nTu ne ești Domn și Împărat\niar noi cu cît ne-apasă,\nvenim spre Ochiul Tău curat\nși Inima-Ți duioasă...\n\nPrivește-n lumea cruntei uri\ncîți frați stau să se-omoare,\n- rugîndu-Te să Te înduri,\nfă pace-ntre popoare\nfă să se-ntoarcă cei plecați\nsă-și plîngă ne-ascultarea\nsă-și recunoască-mbrățișați\niubirea și iertarea.\n\nÎn orice suflet, - îndreptar,\nCuvîntul Tău L-așează,\nca pururi faptei lui hotar\ndoar Voia Ta s-o vază\n- spre harul Tău nădăjduim\nși Mila Ta cea multă,\nspre Tine Doamne ne smerim\nTe-ndură și ne-ascultă...\n"
}