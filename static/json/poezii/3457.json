{
"t" : "Tot mai grea...",
"d" : "- notă după Psalm 22 -",
"s" : "Tot mai grea și mai adîncă\nnoapte mă-nconjoară\ninima-mi plîngînd așteaptă\nzorii să răsară\ndar de ce nu vor o Doamne\nzorii să răsară?\n\nMi-arde-n suflet dor de ducă\nmare, - tot mai mare,\nștiu că nu e mult, - și totuși\nnu mai am răbdare,\n- spune-mi cum să fac, o Doamne,\nsă mai am răbdare?\n\nDepărtările mă cheamă\njalea mă pătrunde,\nși m-aș duce, duce, duce\npînă nu știu unde\ndorului să-mi aflu-astîmpăr\npînă nu știu unde.\n\nCurg din gene și din suflet\nlacrimile vale\nprintre spinii suferinței\nnu-mi văd nici o cale\n- spune-mi cînd vei face Doamne\nprintre ei o cale?\n\nArde-n jarul istovirii\ninima-ntristată\nah, Izvorule-al Iubirii\ngura mi-e uscată,\ncînd vei răcori Tu oare\ngura mea uscată?\n\nNu-i pe lume nici o vrajă\ns-o mai țin în seamă\n- zori doriți, izvoare limpezi\ndorul meu vă cheamă\ndorul meu aprins și mare\ndoar pe voi vă cheamă!\n\nInima de-abia mai poate,\nochiu-abia mai plînge,\nglasu-abia se mai aude\nviața mi se frînge\narsă ca pe-un rug de flăcări\nviața mi se frînge.\n\nZori doriți și dulci și rumeni,\nah, veniți odată\ncă m-aș duce, duce, duce,\n- Doamne, da-s legată\npînă v-aș afla m-aș duce\nDoamne, da-s legată...\n\n"
}