{
"t" : "Isuse, Mîntuirea noastră",
"d" : "",
"s" : "Isuse, Mîntuirea noastră\nTe binecuvîntăm în veci\ncăci Tu rămîi în orice vreme\ncu noi alături să petreci\ncu noi petreci în suferință,\ncu noi în luptele ce-avem,\n- și Tu ne dai deplin putere\nalăturea să-Ți rămînem!\n\nIsuse, Bucuria noastră,\nTe binecuvîntăm mereu,\ncăci Tu ne-nviorezi viața\ncînd chinul nostru-i lung și greu\nTu mîngîi inimile noastre\ncînd prea slăbiți ne clătinăm\nși bucuria Ta ne-ajută\npovara să ne-o mai purtăm.\n\nIsuse Scump, Nădejdea noastră,\nîn veci vom binecuvînta\niubirea Ta nemărginită\nși-Atotputernicia Ta\ncăci după ce ne-ai dat iertarea\nși mîntuirea Ta în dar,\ntot Tu ne-ajuți să nu le pierdem\nprin lumea asta de amar!...\n"
}