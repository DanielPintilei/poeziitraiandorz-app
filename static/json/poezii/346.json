{
"t" : "Am îngropat un înger...",
"d" : "- după Ioan 6, 66 -",
"s" : "Am îngropat alt înger drag\npe cel mai drag vieții mele\n- pe albul prieteniei steag\no mare cruce neagră trag\nși-o scald cu lacrimile mele.\nLa harfa inimii s-a rupt\nchiar coarda cea mai minunată\nîmi arde sufletul și lupt\nsă nu mă-ngroape dedesubt\no jale nemaiîncercată.\n... Te-ai rupt amăgitoare stea\nîndoliind în prăbușire\nfrumosul cer ce-ncununa\nîn nimb senin icoana ta\ncu-o mare unică iubire.\nO, cum să cred c-am fost mințit\nși moartea e adevărată!...\n- Îngrop cu sufletul zdrobit\ntot ce-a purtat și ce-a simțit\no părtășie sfîșiată.\n"
}