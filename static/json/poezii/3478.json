{
"t" : "Mi-e dor de dulcea odihnire",
"d" : "",
"s" : "Mi-e dor de dulcea odihnire\na gîndului și-a vieții-ntregi\nsă mă desprind de țărmul lumii\nca luntrea care o dezlegi...\n\nS-alunec spre cerești limanuri\nși-n cel mai liniștit apus,\nsă intru-n Portul Veșniciei\niar Tu pe Țărm s-aștepți Isus...\n\nȘi stînd cu brațele întinse,\ndeschise larg și iubitor,\nsă mă primești,\n- un singuratic\nși obosit biruitor.\n\nDin unduirile luminii\nsă mă privească frații duși\nrecunoscîndu-mă din semnul\nde-nsîngerări și de cătuși.\n\nCînd Ceru-ntreg o să-mi lucească\nde Chipul Tău prea mult dorit,\natunci apusul meu deodată\nsă se prefacă Răsărit...\n"
}