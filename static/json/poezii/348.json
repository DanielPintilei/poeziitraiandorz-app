{
"t" : "Cum ne-ai putut minți?",
"d" : "",
"s" : "Cum ne-ai putut minți cîntînd\ncîntarea dragostei curate\nși cum ne-ai înșelat părînd\ncă ești un prieten bun și-un frate?\n\nCum ai putut să ne-amăgești\ncu vorbe dulci și iubitoare\nși nu-ți păsa că săvîrșești\npăcatul fără de iertare?\n\nCum ai putut cina cu noi\nîn stări Dumnezeiești de sfinte\nsă cînți, să lăcrimezi - și-apoi\nsă calci pe duh și legăminte?\n\nCum ai putut așa ușor\nsă faci dezbin și tulburare\nnu te-ai gîndit la viitor\nla Judecată și pierzare?\n\nE-ngrozitor să-ți legi de gît\no piatră să te-arunci în ape\n- dar mai ușor ar fi decît\nașa o viață să te-ngroape!\n"
}