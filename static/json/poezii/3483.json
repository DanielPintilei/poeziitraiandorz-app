{
"t" : "Doamne, ține seama, ține...",
"d" : "",
"s" : "Doamne, ține seama, ține\nde oricine face bine\ncă acela-i tot cu Tine\nși cînd pleacă și cînd vine\nvoia Ta voind s-o facă\nși cînd vine și cînd pleacă.\n\nDoamne, apără și-ajută\nviața care Ți-e plăcută\nbunătatea neștiută\nși iubirea netrecută\ncă aceasta cît trăiește\nnumai voia Ta dorește.\n\nDoamne, mîngîie și-alină\ninima de lacrimi plină\ncare orice-ar fi să-i vină\nluptă Calea Ta s-o țină\ncă ea sufere și tace\ndar păcatul tot nu-l face.\n\nDoamne, nu lăsa vreodată\ndragostea nevinovată\ninima nemîngîiată\nbinefacerea-ntristată\n- ci de toate seama ține\ncînd Ziua Răsplății vine!\n"
}