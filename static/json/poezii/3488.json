{
"t" : "Cîntarea Veșniciei spre",
"d" : "",
"s" : "Cîntarea Veșniciei spre Nesfîrșitul Mîne\nde dragul și spre slava iubirii lui Hristos\ne ceea ce-i mai aur din tot ce ne rămîne\nși ce-i mai frumusețe din tot ce-avem frumos.\n\nCîntării Veșniciei i-nchin slăvita oră\nde după rugăciune cu cel mai nalt ecou\ncînd sufletul pe Slavă stă proșternut și-adoră\nSuprema Frumusețe din Cerul cel mai nou.\n\nCîntării Veșniciei ard cea mai sfîntă parte\na inimii-nchinate divinului avînt\ncînd dincoace de Viață și Dincolo de moarte\nrăsare Veșnicia din Cîntec și Cuvînt.\n\nCîntării Veșniciei las ultimele lacrimi\nîn primele răsfrîngeri din Veșnicul Senin\ncînd dincoace de Slavă și dincolo de patimi\nde după Depărtare încet-încet mă-nchin.\n\nCîntării Veșniciei dau razele culese\ndin zorii unde cerul s-atinge de pămînt\ncînd noaptea-mbrățișată de Soarele ce iese\nrămîne-n Poartă rouă să intre numai cînt.\n\n... Cîntarea Veșniciei primește-mi-o Isuse\nPicioarelor străpunse cunună și prinos\ndivinele-i miresme etern să-Ți fie-aduse\ncum va putea iubirea mai sfînt și mai frumos!\n"
}