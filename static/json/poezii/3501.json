{
"t" : "Ce rost mai ai tu?",
"d" : "",
"s" : "Ce rost mai ai tu-n lume oare\nnedînd nimic din tot ce-adui\nți-e plin adîncul de izvoare\ndar n-alini setea nimănui,\nîn nesătulele-ți hambare\ntot strîngi nesățios și pui\ndar din zgîrcita lor strînsoare\nn-astîmperi foamea nimănui.\n\nCe rost puteai avea sub soare\nși-n ce frumseți puteai s-apui\ndar mergi în veșnica-nchisoare\ntu n-ai fost frate nimănui.\n\nÎn largi dulapuri sub zăvoare\ngrămadă avuția-ți pui\ndar rob al ei ca-ntr-o-nchisoare\ntu nu-mbraci frigul nimănui,\nștii calea cea mîntuitoare\nai adevărul cum să-l spui\nvezi cîtă lume-n beznă moare\ndar n-arăți calea nimănui...\n\nVezi cîți se frîng sub cruci amare\ncăutînd odihna unde nu-i\ntu, cu priviri nepăsătoare\nn-ajuți poverii nimănui,\nde-a semenilor tăi sudoare\nîn tine nici o milă nu-i\nvei geme și tu-n stări amare\ndar n-o să-i pese nimănui!\n"
}