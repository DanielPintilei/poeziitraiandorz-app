{
"t" : "De nu-mi erai decît un Prieten",
"d" : "",
"s" : "De nu-mi erai decît un Prieten\noricît de-apropiat cîndva\nTe-aș fi putut uita Isuse\n- dar Tu-mi ești Prietenia mea.\n\nDe nu-mi erai decît un Cîntec\noricît de drag, Te-ai fi-nvechit\n- dar Tu-mi ești Armonia însăși\nîn veci mai nou și-n veci dorit.\n\nDe nu-mi erai decît un Nume\nputeam să-l uit oricum erai\ndar Tu-mi ești pentru veci Isuse\ntot scumpul vieții mele rai.\n\nDe nu-mi erai decît un zîmbet\nușor Te-aș fi putut uita,\ndar Tu mi-ești toată fericirea\ndin care-mi scot iubirea mea.\n\nDe nu-mi erai decît o rază\nvreo noapte Te-ar fi-ntunecat\ndar Tu mi-ești Soarele Vieții\ndesăvîrșit și minunat.\n\nCum să Te uit atunci Isuse\norice-ar veni și-oricine-ar vrea\ncînd Tu-mi ești răsuflarea vieții\nființa și mișcarea mea!\n"
}