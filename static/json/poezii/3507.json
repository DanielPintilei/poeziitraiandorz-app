{
"t" : "Să cauți doar ce-i curat",
"d" : "",
"s" : "Să cauți doar ce-i curat în viață\nprecum albina-n calea sa\ncînd zboară peste orice floare\nprivind mereu ne-ncrezătoare\nși nu stă decît unde-i pare\ncurat nectarul care-l ia.\n\nCum cerbul, cît i-ar fi de sete\nmai suflă peste apa sa\nca să-i împrăștie toți norii\nizvorului curat ca zorii\nsă-i simtă doar curați fiorii\nseninului din care bea.\n\nCum porumbelul alb ce cată\ndoar verde ramura s-o ia...\n- Din orice flori, din orice vale\ndoar cîte sînt curate ia-le\noricît de dragi privirii tale\nce nu-s curate, nu lua!\n"
}