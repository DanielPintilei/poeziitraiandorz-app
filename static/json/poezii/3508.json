{
"t" : "În Cartea Ta...",
"d" : "",
"s" : "În Cartea Ta îmi scriu mereu\nîn orice timp și-n orice loc\neu numai eu, - ori slava mea ori chinul meu\nîmi scriu cu litere de foc.\n\nÎmi scriu ai vieții mele pași\ncu dragostea și ura lor\neu numai eu. - Printre prieteni sau vrăjmași\nmi-i scriu și scrisele nu mor.\n\nÎmi scriu ale privirii zări\nspre curăție sau păcat\neu numai eu. - Prin rugăciuni sau desfrînări\nîmi scriu cu scris nemaiuitat.\n\nÎmi scriu cuvintele din glas\ncu grai de sfînt ori de păgîn\neu numai eu. - Ce spun în orice loc și ceas\nîmi scriu și scrise-n veci rămîn.\n\nÎmi scriu și gîndul cel frumos\nși gîndul josnic și sărac\neu numai eu. - Le scriu în fața lui Hristos\nși scrise-mi vor rămîne-n veac.\n\nMi-am scris ce-am strîns și ce-am pierdut\nprin vorba sau tăcerea mea\neu numai eu. - Ce-am lenevit sau ce-am făcut\nle-am scris și-n veci vor rămînea.\n\nLe-am scris, - iar Mîine cînd și eu\npleca-voi din al lumii vis\neu numai eu - mă voi împărtăși mereu\nde tot ce-n Cartea Ta mi-am scris.\n"
}