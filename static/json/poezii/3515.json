{
"t" : "Să iau cît mai puțin",
"d" : "",
"s" : "Să iau cît mai puțin din toate\nsă dau cît pot mai mult mereu\nsă-mi strîng comorile curate\numblînd smerit cu Dumnezeu.\n\nSă dorm cît mai puțin din viață\nși să lucrez cît pot mai mult\npăstrînd din tot ce mă învață\npuțin să spun și mult s-ascult.\n\nS-acopăr cît mai mult la alții\nla mine să n-ascund nimic\nmereu mai nalți privindu-mi frații\nmereu pe mine tot mai mic.\n\nSă-mi uit spre alții orice bine\nsă-mi uit spre mine orice rău\nsă caut, uitîndu-mă pe mine,\ndeaproapelui folosul său.\n\nO, de-aș putea așa prin lume\nsă trec smerit și credincios\natunci m-aș vrednici de-un nume\nde ucenic al lui Hristos!\n"
}