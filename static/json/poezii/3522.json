{
"t" : "Mereu mai naltă și curată",
"d" : "",
"s" : "Mereu mai naltă și curată\nni-e dragostea de Dumnezeu\ntot ce ne dă de orice dată\nni-e tot mai fericit mereu.\n\nMereu mai scumpă și mai dulce\nni-e dragostea pentru Hristos\ntot ce ne cere sau ne-aduce\ne tot mai sfînt și mai frumos.\n\nMereu mai caldă și duioasă\nni-e dragostea din Duhul Sfînt\ntot ce ne cere sau ne lasă\nne crește-un mai ceresc avînt.\n\nTot mai curată și fierbinte\nni-e dragostea de frați mereu\na lor veniri ni-s tot mai sfinte\nde-a lor plecări ni-e tot mai greu.\n\nMereu mai fericite-s toate\nDumnezeieștile-ntîlniri\nnimic ca ele nu ne poate\nsfinți a ochilor priviri.\n\nMereu mai dragi ni-s toate-aceste\nfrumoase și cerești comori\niar harul lor mai scump ne este\nca tot ce-avem, de mii de ori.\n\nMereu le-am vrea pe veșnicie\nsfințind tot ce primim și dăm\nîntreaga vieții avuție\nni-e doar ce-n ele adunăm.\n"
}