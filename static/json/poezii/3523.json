{
"t" : "Îți mulțumim cu lacrimi",
"d" : "",
"s" : "Îți mulțumim cu lacrimi Părinte-Adevărat\nde cele mai alese din daruri ce ne-ai dat\nprin ele-avem lumină, putere și-ajutor\ns-ajungem al credinței sfîrșit biruitor.\n\nCe har ne-ai dat Cuvîntul - cunoaștere și zel\nștiindu-L și purtîndu-L să Te-ascultăm din El\nlumina Lui ne-arată cărarea ce-o iubim\nmai sfîntă și curată trăirea să-i sfințim.\n\nCe har ni-e rugăciunea, proșternere și-avînt\ndespovărare, slavă, curaj și legămînt\ncerească-mpărtășire cu Tine-n tot ce-am vrea\nne leagă și ne ține în Tine numai ea.\n\nCe har ni-e adunarea cu Tine și cu-ai Tăi\nbiserica-n lumina cereștilor văpăi\nacolo-n părtășia de lacrimi și simțiri\nrodește frumusețea cereștilor trăiri.\n\nCe haruri ni-s acestea, ce-avînt și ce-ajutor\nsă mergem spre lumină pe-un drum strălucitor\nspre cea mai mare slavă a Ta le-am vrea mereu\n- revarsă-ni-le darnic Preadarnic Dumnezeu!\n"
}