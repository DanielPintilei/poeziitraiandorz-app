{
"t" : "Nu-i loc mai sfînt",
"d" : "",
"s" : "Nu-i loc mai sfînt decît acela\nunde-I Hristos și-unde-s ai Săi\nacolo-I Duhul Sfînt putere,\nacolo-i dragostea văpăi\nCuvîntul Sfînt acolo-I Soare,\nCredința-i umblet fericit\niar părtășia sfințitoare\ne-avutul cel mai strălucit.\nNu-s stări mai sfinte ca acelea\nde pe Taborul luminos\ncînd e Hristos în toți ce cîntă\nși toți ce cîntă-s în Hristos\ncînd de Hristos e plin Cuvîntul\nși-n rugăciune-i plin de El\natunci și-afară și-năuntru\nHristos străluce-n orice fel.\n\nNu-i ceas mai sfînt decît acela\nîn care-s frații adunați\nși inimi lîngă inimi una\nîn duh se roagă-ngenuncheați\ncînd rugăciunea lor se-nalță\nscăldată-n lacrimi prin Hristos\nîngerii-s frați, iar frații-s îngeri\npămîntu-i sus iar ceru-i jos.\n\nNu-i har mai sfînt decît acela\nsă fii cu Domnul și cu-ai Săi\nîn rugăciune și-n cîntare\nși-n lacrimi lîngă frații tăi\noriunde-s ei fă tot și du-te,\noricîți sînt ei fă tot și stai\noricum sînt ei fă tot și-i caută\ncă unde-s ei e-un colț din rai!\n"
}