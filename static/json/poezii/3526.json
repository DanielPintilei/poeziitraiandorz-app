{
"t" : "Nu poți a te nălța",
"d" : "",
"s" : "Nu poți a te nălța mai tare,\nmai luminos și mai curat\ndecît atunci cînd după tine\nînalți pe cel neajutorat,\ndar nici mai josnic niciodată\nnu poți să fii și mai mișel\ndecît cînd înjosești pe altul\nca tu să te ridici pe el.\n\nNu poți fi mai frumos ca-n clipa\ncînd te despoi mărinimos\nși-ți dai podoaba ta altuia\ns-apară dînsul mai frumos,\ndar nici urît și mai netrebnic\nnu ești ca-n clipa cînd dezbraci\nde meritele lui pe altul\nca tu mai mîndru să te faci.\n\nNu poți fi mai bun niciodată\ndecît cînd te smerești jertfind\nsă poată darul să-ți primească,\nneumilit, cel suferind,\ndar nici mai rău nu ești ca-n vremea\ncînd te mîndrești c-ai miluit\nfăcînd, pe cel silit să-ți ceară,\nde două ori nenorocit.\n\nNu poți fi mai bogat vreodată\nca-n clipa cînd știi să-ți desfaci\nîn taină inima și mîna\nspre-a-i ferici pe cei săraci\ndar nici mai vrednic de osîndă\nnu poți să fii și nici mai rău\ndecît atunci cînd spre-al tău bine\nnefericești pe-un frate-al tău!\n"
}