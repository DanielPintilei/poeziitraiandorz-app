{
"t" : "N-ați spus voi oare?",
"d" : "- după Galateni 4, 17 -",
"s" : "N-ați spus voi oare Adevărul\natît de clar și de-nțeles,\nn-ați arătat voi care-i calea\natît de limpede și des?\nN-ați scris în fața multor martori,\nn-ați spus și n-ați adeverit\nce-nvățătură, ce-ndrumare\nși ce solie ați primit?\nNu ne-ați lăsat voi pe vecie\nun clar cuvînt îndreptător\nși nu ne-ați spus: așa să țineți\npîn-la sfîrșit! - și tuturor?\nSau poate să greșească Duhul?\nori poate Domnul n-a știut?\n- De-ar fi fost altul Adevărul\nnu vi-l spunea de la-nceput?\nCum poate-atunci să ni se-arate\natît de strîmb tot ce-ați grăit,\nde ce spun ei c-ați vrut să faceți\nchiar voi, ce voi ați osîndit?\n- O, înțeleg pe-nșelătorii\nce spun acestea despre voi\ndar cum pot să-nțeleg pe-aceia\nce-i mai ascultă, dintre noi!\n"
}