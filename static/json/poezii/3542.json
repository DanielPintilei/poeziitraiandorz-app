{
"t" : "Eu Te iubesc",
"d" : "",
"s" : "Eu Te iubesc, dar simt că nu-s\nnicicînd a mele mîini în stare\nsă se înalțe-atît de sus\nca să-Ți ajungă la picioare.\n\nEu Te iubesc, dar știu că n-am\nsă-Ți pot aduce-așa trăire\nîncît pe fiecare ram\nsă-mi strălucească-o dăruire.\n\nEu Te iubesc, dar vai, nu pot\nsă mă înalț cît simt că-mi cere\nlumina Ta ce-mi umple tot\nde înțeles și de tăcere.\n\nEu Te iubesc, dar n-am s-ajung\nsă pot fi-atît de plin de Tine\npe cît doresc de timp prelung\ncu cele mai cerești suspine.\n\nO, Te iubesc, dar cum pot eu\nsă Te cuprind pe Tine oare\nAtotputernic Dumnezeu,\nNemărginire orbitoare?\n\nDar Tu Te poți apropia\nsfințind ființa mea cea nouă\nmicindu-Te să-ncapi în ea\nca soarele-ntr-un strop de rouă...\n"
}