{
"t" : "Ca niște tunete",
"d" : "",
"s" : "Ca niște tunete ce pier\nmai depărtat cu cît ies zorii\nca niște ploi ce contenesc\ncu cît li se destramă norii\nca niște ape care scad\ncu cît li-e țărmul mai aproape\nca niște umbre care trec\ncu cît ies razele pe ape\nca niște amintiri pierind\nîn a uitării-adîncă mare,\n- așa-s durerile sfîrșind\nîn a izbînzii sărbătoare.\n\nCum nu mai vrem venind furtuni\nși nu mai vrem ploi neoprite,\nnici valurile-amenințînd\ncu zbuciumări nepotolite,\ncum nu mai vrem al groazei iad\nnici amintiri îndurerate\nnici pași de-amenințare plini\nnici ochii pîndei vinovate\n- așa nu vrem în veci întors\nnimic ce poate să-nspăimînte\n- ci de-astăzi pînă-n veci de veci\ndin larg în larg iubirea cînte...\n"
}