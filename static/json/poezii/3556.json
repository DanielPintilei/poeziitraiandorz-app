{
"t" : "Se duce-n toată lumea vîntul",
"d" : "",
"s" : "Se duce-n toată lumea vîntul\nvestind a Tale-adînci iubiri\npurtînd a Tale dulci miresme\n- doar eu să nu merg nicăieri?\n\nȘi soarele pe lumea-ntreagă\nvărsîndu-și strălucirea lui\nvorbește despre-a Ta lumină\n- doar eu să nu spun nimănui?\n\nȘi ploaia peste tot pămîntul\nducînd belșug din loc în loc\nvestește marea-Ți bunătate\n- doar eu să n-o vestesc deloc?\n\nȘi tunetul trecînd pe-ntinderi\nvestește de Tăria Ta,\nde Judecata Ta cea dreaptă\n- doar eu să nu spun despre ea?\n\nȘi întunericul vestește\ncă-n lume toate-odată-apun\nspre-a se renaște iarăși toate\n- doar eu aceasta să n-o spun?\n\nÎn lume toate, toate, toate\nTe preamăresc pe Tine-n veac\no Dumnezeul meu Cel Veșnic\n- doar eu să tac, doar eu să tac?...\n"
}