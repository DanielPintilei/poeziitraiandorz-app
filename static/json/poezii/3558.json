{
"t" : "Numărate-s ale mele",
"d" : "",
"s" : "Numărate-s ale mele\nzile cîte-am rînduite\ncîte vitrege și grele\ncîte dulci și fericite\ncîte triste și amare\ncîte libere și sfinte\ncîte-n zîmbet și-n cîntare\ncîte-n lacrima fierbinte\ncîte printre frați la masă\ncîte prin străinătate\ncîte dus și cîte-acasă, - \nnumărate-s toate-toate...\n\nNumărați mi-s pașii-n viață\nși mi-s urmele știute\ncîte mi-s făcute-n față\ncîte-s în ascuns făcute\ncîte-s merse-n curăție\ncîte-s în păcat umblate\ncîte-s nevinovăție\ncîte-s pofte necurate...\ncîte-s după Domnul duse\ncîte-s celui rău vîndute\ncîte se sfințesc și nu se, - \ntoate, toate-mi sînt știute.\n\n- Tu, ce știi a mele zile\ntoate cîte-am numărate,\nbinecuvîntează-mi-le\nscrise-n Cartea Vieții toate!\n\nTu, Cel care-mi numeri pașii\nși-mi știi urmele preabine,\nluminează-mi-i, - urmașii\nsă mi-i ducă pîn-la Tine!\n"
}