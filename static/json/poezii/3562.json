{
"t" : "Cînd Tu-mi plutești",
"d" : "",
"s" : "Cînd Tu-mi plutești pe-a mele valuri\ndin mal în mal se face cale\nlumina valurilor mele\nsărută umbra tălpii Tale.\n\nCînd Tu-mi cobori Isuse\ntot cerul este-al meu\nlumina Feței Tale\nmă mîngîie mereu.\n\nCînd Tu-mi călătorești pe-ntinsul\npustiu al țarinilor mele\ntot praful meu sărută urma\nși talpa Ta, călcînd pe ele.\n\nCînd Tu-mi cobori pe liniștirea\ncuvintelor Scripturii Sfinte\nm-apropiu și-Ți sărut cu lacrimi\numblarea Ta printre cuvinte.\n\nCînd Tu-mi pui jugul Tău pe umeri\nși-mi faci pe cruce loc și mie\nși-mi dai o parte de ocară\n- cum le sărut cu bucurie.\n\nCînd stau plecat, cum norii serii\nîn rugăciunea lor spre soare,\nde sărutarea Feței Tale\nmi-s buzele strălucitoare.\n\nCe-ar mai putea fi-atunci pe lume\no slavă-asemeni pentru mine\nca sărutarea-mpărtășirii\nnemaidesprinsă-n veci de Tine!\n"
}