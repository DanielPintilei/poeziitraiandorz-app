{
"t" : "Nu-i greu să uiți",
"d" : "",
"s" : "Nu-i greu să uiți al suferinței\norice calvar și orice chin\ncînd sărbătoarea biruinței\nte răsplătește pe deplin.\nE greu să uiți atunci cînd rana\nstă sîngerînd necontenit\ncînd băutura ta și hrana\ne numai plînsul chinuit.\n\nO har ceresc, dar chiar și-n clipa\ncînd orice soare pare stins\ndă-mi sufletului meu aripa\nce să mi-l nalțe mai aprins.\n\nNu-i greu să lupți cînd Viitorul\nți-e mai frumos și mai senin\ncînd tot mai nalt și sfînt ți-e zborul\nspre ce-i statornic și divin.\nE greu să lupți cînd tot mai slabă\nți-e flacăra din ochi și glas\ncînd inima-i mereu mai roabă\nși nici un țel n-a mai rămas.\n\nNu-i greu să crezi cînd ce te-așteaptă\nți-e tot mai nalt și mai frumos\ncînd calea ta e tot mai dreaptă\nși starea mai lîngă Hristos.\nE greu să crezi cînd nici o rază\nnu-ți mai răzbate printre nori\ncînd numai suferința-i trează\nși-n toate celelalte mori...\n"
}