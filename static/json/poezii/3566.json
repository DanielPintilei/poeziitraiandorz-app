{
"t" : "În ceasul sfînt al serii",
"d" : "",
"s" : "În ceasul sfînt al serii\ncînd stelele răsar\ndoresc al privegherii\nși-al rugăciunii har\nrăpit primește gîndul\nal cerurilor mir\ncînd tremură umplîndu-l\nca pe-un divin potir.\n\nSe lasă fruntea caldă\npe Sfînta Carte lin\nși-n lacrimi dulci se scaldă\nal dragostei suspin\nși toate suie, toate\nspre-al inimii sfînt Țel\niubirea doar mă poate\nnălța mai sfînt spre El.\n\nÎnvăluită-n soare\nS-ascunde Fața Lui\ntot Cerul e-o chemare\nși zboru-i larg și sui\nun imn slăvit e gîndul\niar sufletul potir\nși plouă-nfiorîndu-l\nal harurilor șir.\n\nȘi noaptea-i cine știe\nspre-al zorilor hotar\ncînd fruntea grea re-nvie\nînveșmîntată-n har.\n"
}