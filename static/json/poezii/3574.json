{
"t" : "Numele Tău L-am scris",
"d" : "",
"s" : "Numele Tău L-am scris cîndva\ncopil, Isuse, pe zăpadă,\ndar ce curînd nu mai era\ndogoarea n-a putut s-o vadă.\n\nL-am scris apoi cu tînăr dor\npeste nisipul dintre ape\ndar valurile prea ușor\ntrecînd, putură să-l îngroape.\n\nApoi L-am scris zîmbind din mers\nîn praf pe drumuri de țărînă\ndar vîntul prea ușor L-a șters\nnici urma Lui să mai rămînă...\n\nIar mai tîrziu L-am scris cîntînd\ncu viers de aur pe hîrtie\ndar focul, focul greu trecînd\nL-a ars ca ani să nu-L mai știe.\n\nDoar cînd cu plîns L-am ars pe fier\nși-n piatră L-am crestat cu sînge\nneșters rămîne pînă-n Cer\nnici val, nici foc, nici vînt nu-L frînge!\n"
}