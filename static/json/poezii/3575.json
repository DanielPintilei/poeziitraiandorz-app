{
"t" : "Îți mulțumesc că m-ai făcut",
"d" : "",
"s" : "Îți mulțumesc că m-ai făcut\nașa cum sînt pe lume\ncă Tu mi-ai dat cum Tu mi-ai vrut\nși trup și chip și nume.\n\nÎți mulțumesc că m-ai chemat\nla sfînta-Ți părtășie\nașa cum sînt cu ce mi-ai dat\nsă-Ți fiu spre slavă Ție.\n\nÎți mulțumesc că nu m-ai pus\nîn loc de slujbă naltă\nci m-ai făcut să-Ți fiu supus\ncu frații laolaltă.\nÎți mulțumesc că pîinea mea\ncu lacrimi și sudoare\nai rînduit s-o pot avea\ndin ploi și vînt și soare.\n\nÎți mulțumesc că m-ai zdrobit\nsub fier și sub călcîie\nsă-nvăț și cum să fiu smerit\nși ce-o să-mi mai rămîie.\n"
}