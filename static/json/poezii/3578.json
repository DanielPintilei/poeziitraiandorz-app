{
"t" : "Să dau oricui",
"d" : "",
"s" : "Să dau oricui ce-mi cere\nchiar dacă darul meu\nîi va sluji să-mi facă\nurcușul și mai greu.\n\nSă dau toiag acelui\nce merge șchiopătînd\nchiar dac-o să-l întoarcă\na mă lovi curînd.\n\nSă-ntind frînghia celui\ncăzut în groapa grea\nchiar dacă el pe urmă\nlega-mi-va mîna-n ea.\n\nSă-i fac un loc în mine\ndeaproapelui pribeag\nchiar dacă el din casă\nm-aruncă peste prag.\n\nSă-i dau din pîine-oricare\nmi-o va cerși mereu\nchiar dacă mi-ar plăti-o\ncu plînsul cel mai greu.\n\nSă dau... și să nu-i judec\nce fac cu tot ce-mi iau\ns-ascult numai de Tine:\ncui cere, eu să-i dau!\n\nCăci Tu plăti-vei Doamne\nși celui care-a dat\nși celui ce cu darul\nlucrează vinovat.\n"
}