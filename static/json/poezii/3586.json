{
"t" : "Chiar și de m-ai da",
"d" : "",
"s" : "Chiar și de m-ai da în mîna\ncelui mai înfuriat\nfă să nu mă tulbur Doamne,\ncăci aș face-un greu păcat.\n\nDar și dac-am să mă tulbur\nîn vreo clipă - cea mai grea\nfă să nu mă tem vreodată,\nteama e rușinea mea.\n\nDar și chiar de mă voi teme\ncînd voi fi mai slab de zel\nfă să nu fug niciodată\ncăci fugind aș fi-un mișel.\n\nDar și chiar să fug vreodată\nîn vreun nebunesc păcat\nfă să nu mă leapăd Doamne\ncăci atunci sînt blestemat.\n\nA mă tulbura sau teme\nși-a fugi chiar, pot cîndva\ncăci prin plîns și pocăință\npot să sper că-mi vei ierta.\n\nDar dac-am ajuns netrebnic\nun vîndut și-un lepădat\nam făcut păcatul care\npînă-n veci e neiertat.\n\nDoamne, chiar să mor în mîna\ncelui mai cumplit călău\nfă să nu pot niciodată\nlepăda Cuvîntul Tău!\n"
}