{
"t" : "Sîntem nevinovați",
"d" : "- după Matei 12, 7 -",
"s" : "Noi n-am fugit cînd noaptea veneați conduși de iude\ncu săbii și ciomege și slugi să ne legați\nne-am aplecat obrazul și gura palmei crude\nși n-am lovit pe nimeni - sîntem nevinovați!\n\nNoi n-am cîrtit cînd pîinea și haina greu muncite\nni le-ați răpit și-ai noștri în drum ni-i aruncați\npriveam fărădelegea ororii săvîrșite\nși ne-ngrozeam ce faceți - sîntem nevinovați!\n\nAm ascultat a voastre învinuiri nedrepte\nputeați oricît de tare și greu să ne-apăsați\nurcăm cu resemnare a chinurilor trepte\nși n-acuzăm pe nimeni - sîntem nevinovați!\n\nPrivim la judecata formală și grăbită\nnu ne mirăm de felul în care vă purtați\nn-avem nici o dorință s-o cerem împlinită\nși nu vrem apărare - sîntem nevinovați!\n\nPuteți să ne și spuneți cum vreți orice sentință\nștim legea după care puteți să judecați\nnoi n-avem azi dreptate, voi n-aveți conștiință\ndar veți vedea odată! - sîntem nevinovați!\n\nVoi nu știți, dar și-acolo însîngerați, cînd unii\nvom fi munciți cu ură iar alții îngropați\nn-o să-ncetăm spre ceruri nălțarea rugăciunii\nsă nu vă țină-n seamă, - sîntem nevinovați!\n\n"
}