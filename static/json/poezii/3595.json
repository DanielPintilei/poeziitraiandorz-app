{
"t" : "S-au dus cei răi",
"d" : "",
"s" : "S-au dus cei răi de parcă nici n-ar fi fost cîndva\npe rănile țărînii cresc vii și crizanteme\npe groapa morții crește viața și cu ea\ncresc munți ce nu se pleacă și duh ce nu se teme.\n\nÎntinde-ți Pace sfîntă mai largul tău hotar\nînvăluind pămîntul cu-a dragostei văpaie\nsă piară noaptea-n soare, s-apună plînsu-n har\nși om cu om să uite c-a fost cîndva bătaie.\n\nȘi vino Libertate să-ncingi tot mai senin\ncu flori și cu iubire umblările temute\ndin umbrele ce pleacă și razele ce vin\nAmurgul și-Aurora pe veci să se sărute.\n\nPe văile nălțate și munții aplecați\nsă-ntindă Adevărul și Dragostea șosele\nCuvîntul și cîntarea să facă lumea frați\nlumina să-nveșmînte pămîntu-ntreg în ele.\n"
}