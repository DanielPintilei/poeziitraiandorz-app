{
"t" : "Doamne, sînt un mugur",
"d" : "",
"s" : "Doamne, sînt un mugur viu\nîntre-un leagăn și-un sicriu\nîntre-o cruce și-un altar\nîntre-un zbucium și-ntre-un har.\n\nCum m-aș crește să mă țin\nîntr-un nesfîrșit senin\ndar sînt pus ca să mă coc\ncînd în gheață cînd în foc\ncînd sub cer cînd sub pămînt\npentru rodul cel mai sfînt.\n\nCum m-aș strînge și n-am cum\nși din stare și din drum\nși din umblet și din zbor\nși din cîntec și din dor\nci doar soarele ce nu-i\nm-ar cuprinde să mă sui\npeste vînt și peste nor\npeste cerul tuturor\npeste gheață, peste foc\ncătre-o stare, către-un loc\ndupă care mă întind\nde pe cînd sînt nefiind\ndupă care însetez\npînă unde-o să-nviez\nca să-I fiu ce-a mai rămas\ndupă drum și după ceas\ndupă tot ce e și nu-i:\nun rod dulce-n Mîna Lui.\n"
}