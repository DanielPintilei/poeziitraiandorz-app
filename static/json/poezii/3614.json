{
"t" : "Hristos e-Acela ce-ți grăiește",
"d" : "",
"s" : "Hristos e-Acela ce-ți grăiește\nCuvîntul, cărui nu-i răspunzi\npoți să te-ascunzi de cine-ți spune\ndar de Hristos n-ai să te-ascunzi.\n\nHristos e-Acel ce-ți bate-n poartă\nși care-așteaptă să-I descui\nde-un cerșetor te poți ascunde\ndar n-ai să poți de Ochii Lui.\n\nHristos e-Acel ce-ți cere jertfa\nspre Cauza și Lucrarea Sa\npe frați poți să-i înșeli cu vorba\npe Domnul nu-L poți înșela.\n\nHristos e-Acel ce-ți mustră vina\nlovind păcatul tău ascuns\nla oameni poți a nu răspunde\ndar lui Hristos vei da răspuns.\n\nHristos e-Acel ce-ți vrea-ndreptarea\ntu cel ce n-asculți nimănui\nazi poți să rîzi, azi poți, dar mîine\nvei sta-ngrozit în fața Lui.\n\nAzi vezi doar frați, asculți doar vorbe\nprivești doar inși, dar ne-ndoios\nmîine-ai să vezi că-n toate-acestea\nCel ce-ți grăia, era Hristos!\n"
}