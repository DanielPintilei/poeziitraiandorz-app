{
"t" : "Doamne, ce sărac e-acela",
"d" : "",
"s" : "Doamne, ce sărac e-acela\ncare pîinea lui nicicînd\nnu și-o-mparte ca s-aline\nfoamea unui mai flămînd.\n\nDoamne, cît de orb e-acela\nce se uită numa-n jos\nși nu vede-n veci lumina\nmîntuirii lui Hristos.\n\nDoamne, cît de surd e-acela\nlîngă care-atîta har\ncîntă, cheamă și suspină\nși se roagă în zadar.\n\nDoamne, cît de rob e-acela\ncare-i lacom și zgîrcit\ncare-și poate-nchide mîna\ndinspre semenul lipsit.\n\nDoamne, ce-nghețat e-acela\ncare n-are-n sînul lui\nnici o rază de iubire\nspre durerea nimănui.\n\nDoamne, ce pierdut e-acela\nce se vrea necredincios\ncăci rîzînd calcă-n picioare\nharul său de la Hristos.\n"
}