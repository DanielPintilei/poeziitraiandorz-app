{
"t" : "De ești un fiu Luminii",
"d" : "",
"s" : "De ești un fiu Luminii\nși-un rob adevărat\npe drumul spre Lumină\ncîți pași ți-au sîngerat?\n\nDe ești un fiu al Slavei\nși dacă mergi spre rai\ndin lupta pentru ele\ntu cîte rane ai?\n\nDe ești un fiu Credinței\nși dacă spui c-o vrei\nce-ai dat din tine însuți\nsă-ntinzi hotarul ei?\n\nDe ești un fiu Iubirii\nși vrei s-o ai în veci\nprin cîte flăcări încă\nspre ea mai poți să treci?\n\nDe ești un fiu al Celui\nde care cînți și spui\ncît ai jertfit în viață\nsă porți Cuvîntul Lui?\n\nDin jertfa și din lupta\nși felul cum le-ai dat\nHristos te va cunoaște\nce ești cu-adevărat!\n"
}