{
"t" : "N-am drept să stau",
"d" : "- după 1 Petru 5, 8-9 -",
"s" : "N-am drept să stau, nici să privesc în urmă\ncît am un steag și-un dușman înrăit\nnu-n perii albi și-n anii ce se curmă\nci-n jertfa mea s-arat, cît am trăit.\nVrăjmașii vin năvală ne-ntreruptă\nhotarul lor se-ntinde an de an,\nși rînd pe rînd cei buni căzură-n luptă\ncu fruntea sus, cu fața la dușman...\nTot mai grăbiți trec anii înainte\nși-s tot mai rari vitejii luptători,\nîn loc de frați îmbrățișăm morminte\njelind pe steaguri fără purtători.\n... N-am drept să stau, nu m-ar primi la moarte\nnici în pămînt și nici în Cer ai mei\nde n-aș lupta să treacă mai departe\nsolia lor, cum au adus-o ei.\n- N-am drept să stau, o torță-mi fac ființa\narzînd s-arat pericolul străin\nsă pot trezi eroic conștiința\nîn toți ai mei, cîți sînt și cîți mai vin...\n- Cînd voi vedea că-nfrînt vrăjmașul zace\nși-ai mei uniți că merg desăvîrșit\nabia atunci voi ști și eu că-n pace\nam drept să merg spre-odihnă liniștit!\n"
}