{
"t" : "Din tot ce-aduni",
"d" : "",
"s" : "Din tot ce-aduni c-o ne-ncetată\ndorință de-a fi mai bogat\nnu stai tu să te-ntrebi vreodată\nce-i chiar al tău cu-adevărat?\n\nCînd ochii tăi privesc la toată\nnimica ce ți-ai strîns pe rînd\nnu stai tu singur cîteodată\nsă te întrebi ce duci plecînd?\n\nȘi dacă vezi din cîte-s roată\ncă n-ai nimic nedespărțit\nnu stai tu singur cîteodată\nsă te gîndești de ce-ai trăit?\n\nȘi dacă pîn-acuma iată\nde Dumnezeu te tot ascunzi,\nnu stai tu singur cîteodată\nsă te gîndești ce-ai să-I răspunzi?\n\nȘi dacă dragostea-I curată\nde-atîta vreme-o tot alungi\nnu stai tu singur cîteodată\nsă te gîndești unde-ai s-ajungi?\n\nȘi dacă moartea cu aripa\ncea neagră azi ți-ar sta în drum\nnu vezi tu om sărman că-i clipa\nsă-ntorci la Domnul chiar acum?...\n"
}