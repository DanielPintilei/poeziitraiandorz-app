{
"t" : "Oricît ți-ar fi de multe",
"d" : "",
"s" : "Oricît ți-ar fi de multe virtuțile de-acuma\nși oricît de puține păcatele de ieri\nmai bine-i ca păcatul să-ți pui nainte numa’\nvirtuțile ți-ascunde cum n-ar fi nicăieri.\n\nOrice nălțimi frumoase ai fi atins acuma\nși oricît de puține ai fi avut căderi\ncăderile, mai bine să-ți pui nainte numa’\nnălțimile socoate cum n-ar fi nicăieri.\n\nOricît de greu e lucrul ce alții-ți cer acuma\nși oricît de ușor e acel ce tu li-l ceri\nce ei îți cer mai bine-i să-ți pui nainte numa’\nce tu le ceri socoate cum n-ar fi nicăieri.\n\nOricît de mare merit ar fi să ai acuma\nși-oricît de mică parte dator ești la poveri\nmai bine-i datoria să-ți pui nainte numa’\nla merit nici gîndește cum n-ar fi nicăieri.\n\nHristos să-ți fie-n față și pilda Lui acuma\nîn ziua de-azi ca-n Ziua Slăvitei Învieri\npe Dumnezeu și pe-alții să-ți pui nainte numa’\nla tine nici gîndește cum n-ai fi nicăieri.\n\nGîndește doar la Domnul și doar la alții-acuma\ncu dragoste și-n vorbe și-n fapte și-n tăceri\nși Dumnezeu gîndi-va atunci la tine numa’\ncum numai tu-ai fi-n lume iar alții nicăieri!\n"
}