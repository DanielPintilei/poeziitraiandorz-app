{
"t" : "În jurul tot, Lumina...",
"d" : "",
"s" : "În jurul tot, Lumina lui Dumnezeu străluce\nîn mii și mii de feluri chemîndu-te spre El\nferice ochii care mai pot privi spre Cruce\nși gîndul ce-și mai poate din ceruri face țel.\n\nÎn jurul tot Durerea necontenit rărește\na fraților tăi rînduri lumina-mpuținînd\nferice duhul care curat și cald privește\nși pașii care calcă cinstit și drept oricînd.\n\nFerice drumul care mai poate-afla Lumina\nși graiu-n care încă mai poate fi-un suspin\nși-ntoarcerea ce încă-și mai poate plînge vina\n- cum au să cînte-odată în cerul cel divin.\n\nDar vai pe veci orbiei ce-n iad voit se duce\nși vai împotrivirii vrăjmașe lui Hristos\nși vai neascultării de Jertfa de pe Cruce\n- amar vor plînge-odată în noaptea cea de jos!\n"
}