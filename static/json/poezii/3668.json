{
"t" : "Cînd ochii storși",
"d" : "",
"s" : "Cînd ochii storși de lacrimi privesc în gol departe\nși nu mai vezi pe nimeni din cîți îți trec prin față\no, cine-ți umple-n suflet un gol lăsat de moarte\nși cine-ți dă privirii o rază de viață?\n\nCredința, doar credința\nea-i singura putere\nce mîntuie ființa\nprin Cruce spre-nviere.\n\nCînd frînt ți-aduni tristețea ca cioburile sparte\ndin viața răvășită de-a urii vijelie\no, cine-ți mai întoarce nădejdile din moarte\nși cine-ți dă vieții o nouă temelie?\n\nCînd lupta ți-e pierdută și zările-s deșarte\niar gheara disperării viața ți-o sugrumă\no, cine-ți mai aduce o mîntuire-n moarte\nși cine înspre-o altă iubire te îndrumă?\n\nCredința, doar Credința... ea singură împarte\nviața, despicînd-o în două pe vecie\no parte prin nădejde nălțînd-o peste moarte\niar cealaltă dînd-o iubirii pe vecie.\n"
}