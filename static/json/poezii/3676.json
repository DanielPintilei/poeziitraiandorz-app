{
"t" : "Cînd ești dat în mîna...",
"d" : "",
"s" : "Cînd ești dat în mîna celor fărdelege\nsă fii pus în rîndul celor ce fac rău\ncredinciosule și frate înțelege\ntu n-ai voie altă cale a-ți alege\ndecît calea ce-a ales-o Domnul tău.\n\nCînd spre sfînta vieții tale curăție\nrevărsa-și-va spurcăciunea duhul rău\nsă știi soră credincioasă că nici ție\nnu ți-e dată altă cale pe vecie\ndecît calea ce-a ales-o Domnul tău.\n\nRabdă-atunci ca Blîndul Miel tăcut junghierea\ncu o milă nesfîrșită spre cel rău\ncît de grea și pe nedrept ți-ar fi durerea\ntu n-alege-atunci al drum decît tăcerea\nce-a ales-o pe Golgota Domnul tău.\n\nNu răspunde nici cruzimii nici minciunii\nnici o vorbă nici de bine nici de rău,\ncînd te judecă stricații și nebunii\ntaci senin și nu răspunde la nici unii\ncum nu le-a răspuns nici Domnul tău.\n\nTaci senin și treci iertînd Dumnezeiește\nprin tăcere mai presus fii de-orice rău\ndinspre Mîine la ocara de-azi privește\nși-ai să vezi prin veci cum fruntea-ți strălucește\nîn același nimb ceresc cu Domnul tău.\n"
}