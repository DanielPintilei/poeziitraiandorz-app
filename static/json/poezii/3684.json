{
"t" : "Ce har e-n inimă",
"d" : "",
"s" : "Ce har e-n inimă iubirea\nce poate arde-nflăcărat\ndar ce păcat cînd haru-acesta\nnu arde pentru ce-i curat.\n\nCe har e-n suflet dărnicia\nce poate împărți mereu\ndar ce păcat cînd haru-acesta\nnu-i dat întreg spre Dumnezeu.\n\nCe har e-n viață bogăția,\ncît bine poți cu ea să faci\ndar ce păcat cînd haru-acesta\nn-ajunge pîn-la cei săraci.\n\nCe har e-n lume-nțelepciunea\nsă vezi lumina și s-o știi\ndar ce păcat cînd haru-acesta\nînchis, doar pentru tine-l ții.\n\nCe har e încă mîntuirea\nce Domnu-mbie tuturor\ndar ce păcat cînd haru-acesta\natîția-l uită pînă mor.\n\nCe har ceresc e ziua de-astăzi\nce sfînt s-ar cere s-o trăim\ndar ce păcat că-atîția încă\nnu știm din plin s-o folosim!\n"
}