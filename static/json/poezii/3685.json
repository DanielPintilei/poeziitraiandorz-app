{
"t" : "Încrede-te-n nădejdea",
"d" : "",
"s" : "Încrede-te-n nădejdea care\ndin conștiința ta te-ndeamnă\nridică-te și mergi cu rîvnă\npe drumul care ea-ți înseamnă.\n\nCăci ea e solul sfînt pe care\nHristos ți l-a trimis în cale\ns-o ai, pe drum spre El o floare\ndin Cerul răsplătirii Sale.\n\nÎn stări de har cînd duhul nostru\ncu visele din trup își iese\nîntrezărește viitorul\nfăcîndu-și tainele-nțelese.\n\nAtunci Hristos ne dă doar unda\nunei miresme fericite\ndin locul unde ne așteaptă\ncu frumuseți nebănuite.\n\nDe-aceea-ncrede-te-n nădejdea\nce-a pus-o Dumnezeu în tine\ncăci ea e lanțul de lumină\ncu care te-a legat de Sine.\n"
}