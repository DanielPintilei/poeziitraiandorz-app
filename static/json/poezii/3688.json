{
"t" : "Harul de-a pătrunde",
"d" : "",
"s" : "Harul de-a pătrunde-n inimi\nși-a le îndruma simțit\nde-a pătrunde-n conștiințe\nluminîndu-le sfințit,\n\nDe-a cunoaște-ascunse drumuri,\ndezvelind adîncul lor\nde-a pătrunde-n taina celor\ncare-ascund ce simt și vor,\n\nDe-a-nțelege adevărul\ncînd e-ascuns și mutilat\nla răscruci de vremi și lupte,\n- nu e tuturora dat!\n\nDar cînd l-ai aflat pe-acela\ncare are-acest sfînt dar,\nprețuiește-i orice vorbă\nca pe-un scump mărgăritar.\nCăci dacă-l recheamă Cerul\nși pămîntul înapoi\n- va rămîne numai urma\numbrei ce v-o faceți voi!\n\nVa rămîne doar pedeapsa\nsă vă doară-n veci amar\ncă nu v-a lăsat micimea\nsă vă-nvredniciți de-un har!\n"
}