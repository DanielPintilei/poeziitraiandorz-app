{
"t" : "Cînd nu gîndești",
"d" : "",
"s" : "Cînd nu gîndești decît la tine\ncînd doar folosul tău îl cați\niubindu-te numai pe tine\nchiar contra ta vrăjmaș te-arați.\n\nCînd ai, - dar din a tale haine\nnu-mbraci pe nici un chinuit\npe tine cine-o să te-mbrace\ncînd vei sta mîine dezgolit?\nCînd ai, - dar din a ta cămară\npe nimeni nu hrănești nicicînd\nde tine cine-o să-aibă milă\ncînd mîine-o să rămîi flămînd?\n\nCînd ai, - dar din a ta credință\nnu-ntorci spre nici un rătăcit\nspre tine cine va întoarce\ncînd vei sta mîine părăsit?\n\nCînd ai, - dar nu deschizi la nimeni\nsă-i dai un loc dup-al tău prag,\ndar ție cine-o să-ți deschidă\ncînd mîine-o să colinzi pribeag?\n\nNu dai, cînd ți se cere astăzi,\nn-o s-ai nici tu cînd ai să ceri\n- căutînd doar bucurii acuma\npe mîine-ți lași numai dureri.\n"
}