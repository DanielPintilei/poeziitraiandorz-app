{
"t" : "Veni-va clipa cînd...",
"d" : "",
"s" : "Veni-va clipa cînd de chinul\nce astăzi îl înduri cu greu\nc-o veșnică recunoștință\nvei mulțumi lui Dumnezeu.\n\nAtunci o singură durere\nvei mai avea spre Cel Slăvit\ncă nu I-ai înțeles Iubirea\nci prea gemînd ai suferit.\nCînd ochii astăzi plini de lacrimi\nai să-i deschizi spre-un veșnic har\nvedea-vei negrăit de dulce\nce vezi azi negrăit de-amar.\n\nCînd inima acum zdrobită\nde-atîtea ori și-atît de jos\nse va renaște fericită\ndin strălucirea lui Hristos.\n\nCînd mîinile, prea mult acuma\nbătute și muncite-amar\nvor străluci primind cununa\nîn Cerul veșnicului har.\n\nCînd numele acum de-ocară\nîți va fi aur luminos\ncînd viața azi disprețuită\nva sta alături de Hristos.\n\nC-o veșnică recunoștință\nvei mulțumi lui Dumnezeu\nchiar pentru chinul care astăzi\nadeseori l-nduri cu greu.\n"
}