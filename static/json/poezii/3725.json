{
"t" : "Un credincios nu poate",
"d" : "",
"s" : "Un credincios nu poate minte\ndacă rămîne credincios\nsau dacă poate, el se rupe\npentru minciună, de Hristos.\n\nUn tată ce-și iubește fiii\nnu-i poate despărți de Cer\nsau dacă poate, nu e tată\nci-i un călău și-un temnicer.\n\nO mamă nu-și ucide fiul\nnici dacă-ar fi să moară ea\nsau dacă-l poate, nu e mamă\nci este fiara cea mai rea.\n\nUn bun păstor nu-și lasă turma\nla lupi, privind nepăsător\nsau dacă-o lasă, e-un netrebnic\nși-un ucigaș, dar nu-i păstor.\n\nUn frate-n veci nu-și lasă frații\ncu care l-a unit Hristos\nori dacă-i lasă, n-a fost frate\nci-un vînzător și-un mincinos.\n\nAcel ce piere doar el singur\nva fi de-o vină pedepsit\nun frate și-un păstor și-o mamă\nau însă vina înmiit!\n"
}