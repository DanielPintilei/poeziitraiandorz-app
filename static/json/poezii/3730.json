{
"t" : "Nu pot să tac!...",
"d" : "",
"s" : "Nu pot să tac... O sfîntă pară îmi arde inima mereu\ndac-aș tăcea aș ști că merit să mă alunge Dumnezeu.\n\nNu pot să tac cînd Adevărul să-l apăr și să-l spun mă vrea\nputerea lui nu-i chin nici aur s-o-ntreacă-n conștiința mea.\n\nNu pot să tac cînd văd vrăjmașul stricînd Lucrarea lui Hristos\ncînd văd pierind nevinovații și-l văd rîzînd pe mincinos.\n\nNu pot să tac văzînd dreptatea călcată de-al trufiei plac\ncînd văd iubirea pîngărită nu pot să tac, nu pot să tac!\n\nNu pot să tac chiar dacă încă de mulți sînt socotit nebun\nștiu bine că sosește ziua s-adeverească tot ce spun.\n\n... O, n-am uitat cît preț de sînge și chin am dat că n-am tăcut\ncă nu-i pe trupul meu vreo parte să n-aibă-un semn de răni făcut!\n\nȘi n-am uitat că poate încă urzi minciuna răul plac\nștiu calea Golgotei... și totuși nu pot să tac, nu pot să tac!\n\nCă de-aș tăcea, cumplita pară a tot ce tac deși-am știut\nmi-ar arde veșnic conștiința, și-aș merita căci am tăcut.\n\nȘi n-am să tac, ci pîn-la moarte striga-voi graiul cel ceresc\nmai greu e chinul conștiinței ca orișicare chin lumesc!\n"
}