{
"t" : "Ridică-te și-nvingi!",
"d" : "",
"s" : "Ridică-te și-nvingi ispita\ncînd sufletul ți-l trage-afund,\ncăci ochii sclipitori, văpaia\npierzării tale o ascund.\n\nRidică-te și-nvingi, prin toate\ncîte-ai să treci pîn-la sfîrșit\nprivește la Hristos, și-ntruna\nridică-te nebiruit.\n\nRidică-te și-nvingi păcatul\nchiar cînd te-a-ncătușat și prins\nHristos te scapă, dar întinde-ți\nspre El tot sufletul învins.\n\nRidică-te și-nvingi, nu plînge\ncînd ești căzut și dezarmat\nnu-i rău mai rău ca deznădejdea\nnici ucigaș mai blestemat.\n\nRidică-te și-nvingi cît lupta\nîți pare grea și răii tari\nHristos e Viu... și mai puternic\nîi va nălța pe-ai Lui stegari.\nRidică-te și-nvingi chiar singur\nde-ți pare c-ai rămas luptînd,\nde-ai ști ce multe mii sînt frații\nși cîți vor mai veni-n curînd!...\n"
}