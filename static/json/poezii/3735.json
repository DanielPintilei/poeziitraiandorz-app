{
"t" : "Mai este-o Judecată!",
"d" : "",
"s" : "Mai este, la sfîrșit, o Judecată\ncumplita Judecată de Apoi\ncăci trebuie pe drept să-și ia răsplată\ncum a lucrat oricare dintre noi.\n\nNoi nu murim cînd inima-ncetează\nlăsăm în urmă tot ce-am scris și spus\ndar tot ce dăm la cei ce ne urmează\nmereu dă rod cînd noi demult ne-am dus.\n\nAvem copii, - și-i creștem după vrere\navem elevi, - și-i învățăm ce vrem\navem o turmă-n grijă și-n veghere\n- și-ntreaga lor răspundere avem.\n\nCăci ei vor fi în lume și în viață\nașa cum noi le-am spus și arătat\niar ei, la fel așa vor da povață\n- și-un lung popor e-acum de noi format.\n\nÎi creștem buni? - la fel și ei vor face!\nîi creștem răi? - așa vor îndruma\nnoi i-ndreptăm înspre război sau pace\nrînd după rînd, pe cîți ne vor urma.\n\nȘi-abia atunci la Marea Judecată\nvedea-vom toți uimiți cu-adevărat\ncît a salvat o creștere curată\ncît a ucis un suflet blestemat.\n\nO, voi cei mari răspunzători de gloate\npărinți și-ndrumători pentru urmași\nvoi veți purta răspunderile toate\nvoi creșteți sfinți,\nsau creșteți ucigași...\n\nDe-aceea pentru tot ce ne urmează,\nla Marea Judecată de Apoi,\ncu ochi uimiți oricare o să vază\ncît rău sau bine a-nceput cu noi!\n"
}