{
"t" : "Ce tari păreau",
"d" : "",
"s" : "Ce tari păreau cîndva bogații\nde-a lor comori învîrtoșați\nși cum i-a sărăcit Dreptatea\ncînd n-au mai trebuit răbdați!\n\nCe trufași i-am văzut odată\npe cei ce se credeau ne-nvinși\nși cum s-au spulberat de grabnic\nde vîntul nimicirii-nvinși!\n\nCe mîndri i-am văzut pe-aceia\nce-n brațul lor s-au încrezut\nși cum i-a nimicit deodată\npe toți, cînd Dumnezeu a vrut.\n\nCe fioros răcneau ca leii\nodată cei tirani sfidînd\nși cum s-au dus pe veci în moarte\nde parcă n-ar fi fost nicicînd.\n\nO, învățați ceva din toate\ncîți azi sau mîine veți fi-așa!\nGîndiți nu la mărirea lumii\nci la deșertăciunea sa.\n\nCu ce-aveți azi, dar nu-i al vostru,\ncăutați-vă-un etern folos!...\n- Ca să le-aveți pe totdeauna\nsupuneți-le lui Hristos!\n"
}