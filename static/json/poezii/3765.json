{
"t" : "Și-n Ziua Bucuriei - 5",
"d" : "",
"s" : "Și-n Ziua Bucuriei\nsă ne-amintim cu groază\nde Iuda-vînzătorul\nde ceata-i de călăi,\nde-al lui sărut fățarnic,\nde chinul ce-i urmează\ncînd Jertfa cea mai Sfîntă\nS-a dat la cei mai răi!\n\nO Doamne fii mereu\ncu noi în ceasul greu\nsă nu cădem\nsă nu fugim\nci fă să biruim.\n\nNeputincios e Petru,\nse-mprăștiară soții,\nmint cei chemați ca martori,\nînveninat e Ana,\ntrădează ucenicul\nnedrepți Îi sînt cu toții,\ndeparte pare Tatăl\nși-aproape e satana.\n\nDar Mielul Sfînt, dat Jertfă,\nîn liniște răbda-va\nvorbind cu îndrăzneală\nsau înțelept tăcînd,\ndulceața Bunătății\nva birui otrava,\n- O, Soarele Iubirii\nce Mare-I apunînd!\n"
}