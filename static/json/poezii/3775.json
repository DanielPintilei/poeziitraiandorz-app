{
"t" : "Din Ziua Bucuriei... 15",
"d" : "",
"s" : "Din Ziua Bucuriei, priviți în Veșnicie,\nrăsplata strălucită a celor ce-au crezut,\na celor ce prin toate, avînd credincioșie\nbiruitori și-ai vieții și-ai morții au trecut.\n\nPrivesc Isus, privesc\nspre locul cel ceresc\npe care vreau și eu\nsă-l am la Dumnezeu\n- ajută-mi orice-aș suferi\ns-ajung a-l moșteni!\n\nPriviți ce fericire li-e veșnic dăruită\nde-Acel a cărui Jertfă și dragostea-au primit\npriviți, cu ce cunună și slavă strălucită\ni-așteaptă Cerul Veșnic pe cei ce-au biruit.\n\nPriviți, - și nu vă temeți de nici o-mpotrivire\npriviți, - și mai cu rîvnă luptați să biruiți\npriviți, - și-aveți Credință, Nădejde și Iubire\n- Hristos v-așteaptă-n Clipa în care nici gîndiți!\n"
}