{
"t" : "În ceasul Bucuriei... 16",
"d" : "",
"s" : "În ceasul Bucuriei, să nu uităm nici unii\nce preț de suferință s-a dat ca să-l avem,\nsă nu uităm trădarea, sudoarea Rugăciunii\nbătaia, spinii, Crucea și Moartea sub blestem.\n\nSă nu uităm - să nu uităm\nce datorăm (bis)\nMîntuitorului Iubit\nce pentru noi a suferit,\nda, pentru noi a suferit!\n\nSă nu uităm povara nespuselor păcate,\nsă nu uităm veninul dezlănțuitei uri,\nsă nu uităm năvala potrivnicelor gloate\nși-amara împlinire a Sfintelor Scripturi.\n\nSă nu uităm nici una din grelele clipite\numplute cu batjocuri, cu sînge și cu chin,\nși-atunci vom ști ce jertfe au trebuit plătite\nîn schimbul bucuriei acestui Ceas Divin!\n\nSă nu uităm ce mare ne este datoria\ntrăirii-n ascultarea cerută de Hristos,\ncă nu-i prea mult nici chinul\npe-ntreagă veșnicia\nspre-a ispăși păcatul de-a-I fi necredincios!\n\nSă nu uităm de harul cu care răsplătește\nHristos în Veșnicie pe cel ascultător,\n- o, fericit acela ce-l crede și primește\nal lui e Viitorul în veci strălucitor!\n"
}