{
"t" : "Doamne-ai milă cînd nu știu",
"d" : "",
"s" : "Doamne-ai milă cînd nu știu\nnici să merg și nici să viu\nnici să stau, nici să mă scol\nci-s rămas cu suflet gol\nși aștept de nu știu cît\nstînd în drum nehotărît,\nnici cu mîine, nici cu ieri,\nnici aci - nici nicăieri.\n\nSpune-mi Doamne hotărît:\n- mergi pe-aici\nși duci atît!\nși îndeamnă-mi inima:\n- fă acum\nși spune-așa!\nca să simt curat cum vrei\nsă pornească pașii mei\nsă știu bine ce s-apuc\nși ce cruce-mi pui să duc!\n\n... Că de-aș ști cărarea drept\nn-aș sta-n drum să mai aștept\nnici o zi și nici un ceas\nci-aș lăsa ce zici să las\nși-aș lua ce zici să iau,\n- partea mea frumos s-o dau\ndragostei ce-i sînt dator\nși credinței pînă mor.\n"
}