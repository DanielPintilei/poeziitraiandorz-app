{
"t" : "Pentru Cine-mi pun?",
"d" : "",
"s" : "Pentru Cine-mi pun eu oare astăzi flori pe masă,\npentru Cine-mi fac curată primitoarea casă,\npentru Cine pun portiței steagul de mireasă?\n- pentru Tine, pentru Tine, Crucea mea frumoasă!\n\nCui mi se-ndulcește gîndul ca un stup de miere,\nCui Îi tot privește-n cale lunga mea vedere,\nCui Îi spune mii de gînduri plînsa mea tăcere?\n- Ție, numai Ție, Scumpa, Dulcea mea Durere!\n\nDe ce seara vine plînsul nelipsit la mine,\ndimineața Bucuria, - de ce nu-mi mai vine?\nde ce inima-mi întreagă Ție mi se-aține?\n- Soarele vieții mele, de ce uiți de mine?\n\nVino, Dimineață Sfîntă, zările-mi străluce,\nvino pune-mi o cunună albă după cruce,\nvino, - gura Ta să-mi spună șoapta cea mai dulce,\n- vino!\nși din împreună nu mi Te mai duce!\n"
}