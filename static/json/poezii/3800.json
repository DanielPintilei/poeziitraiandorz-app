{
"t" : "O, cît de mult Ți-am așteptat",
"d" : "",
"s" : "O, cît de mult Ți-am așteptat\nIsuse, întîlnirea\n- în ce adînc zăceam uitat\nși-mi așteptam pieirea!\n\nCînd s-a ivit un fir de drum\nsă pot scăpa spre Tine,\ntot ce-mi zăcea-ngropat în scrum\na înviat în mine...\n\nO, Zi de lacrimi și de Rai,\ncum mi-ai noit ființa,\nde sub ce lespezi mi-nviai\niubirea și credința!\n\nDe cîtă vreme așteptam\no rază de lumină\nși ziua care nu-ndrăzneam\nsă cred c-o să-mi mai vină!\n\nȘi azi îmi pare ca un vis\nivirea Ta-nspre mine\nîntregul cer mi s-a deschis\ncînd m-am unit cu Tine.\n\nDe-atuncea nu mai merg pe jos\nci zbor din soare-n soare,\n- o, Domnul meu Isus Hristos\nce să-Ți mai dau eu oare?...\n"
}