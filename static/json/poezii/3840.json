{
"t" : "Oricît sînt lovit",
"d" : "",
"s" : "Oricît sînt lovit puternic\nși sînt judecat nedrept\neu mă-ncred în Dumnezeul\nCel Preabun și Înțelept\nși mă bizui pe dreptatea\ncare știe El c-o am\nEl mă vede că-s ca frunza\ncînd se clatină pe ram!\n\nAm dat tot ce-aveam acelor\nce-i credeam că plîng mai greu,\nmai cu milă-am fost spre alții\ndecît spre necazul meu\n- și-astăzi cînd mă rîd cei care\nm-am golit ca să-i îmbrac,\nDoamne, vezi-mă căci iată\neu nu pot decît să tac!\n\nL-am hrănit întîi pe-acela\nce-mi cerea mai disperat\n- Dumnezeu să aibă milă\nde toți cîți m-au înșelat\nazi le-ntind frățește mîna\nși le dau sărut frățesc,\neste Săptămîna Mare\nmerg să mă împărtășesc!\n"
}