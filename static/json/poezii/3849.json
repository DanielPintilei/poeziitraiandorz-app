{
"t" : "O, soarele și noaptea...",
"d" : "",
"s" : "O, soarele și noaptea, din mine, cum îmi sînt\ncînd el e fără ea,\ni-a însoțit Minunea cu unic legămînt,\n- și totuși, cine poate aievea\nsă le-o dea?\n\nCe taină-i dimineața, ori seara într-un ceas\ncînd se cuprind în lacrimi cu dorul lor tăcut\nși-apoi atîta vreme se cheamă fără glas\nel - dulcea ei răcoare,\nea - caldul lui sărut.\n\nO, soarele cît arde apoi de dorul ei\ntopindu-se-n căldura trimisă după ea,\niar noaptea-n cîte lacrimi de rouă\nși scîntei\nîși plînge despărțirea de dragostea ei grea!\n\nO, negrăită Taină a Dragostei de Sus,\ncînd va veni minunea pe veci să mi-i unești,\nce oare-o să rămînă, - \nun Zori\nsau un Apus,\n- ori Altceva, ce nu e cuvînt să-i mai numești?\n"
}