{
"t" : "Ce fericit e să fii mamă",
"d" : "",
"s" : "Ce fericit e să fii mamă,\nsă simți cum Cerul te-nconjoară\ncum glasul cel mai drag te cheamă\nși dorul cel mai sfînt te-adoră,\n- dar și ce sabie de pară\nîntreagă inima-ți străpunge\ncînd dup-o creștere-n ocară\ncopilul tău un hoț ajunge!\n\nCe fericit să crești pe lume\nun fiu al binecuvîntării\nun far ce la Hristos să-ndrume\nși-un soare-n bezna înnoptării,\n- dar și ce blestem e-a crește\nun iudă, un călău, o fiară,\nun blestemat ce chinuiește\nși bea și fură și omoară!...\n\nCe har ceresc e-o mamă bună\nce crește-un fiu al mîntuirii\nun luptător către cunună\nși-un purtător de steag iubirii,\n- dar ce satană-i care crește\nun demon care-o să urască\ntot ce înalță și sfințește\nca pe Hristos să-L nimicească!\n\nO, ce răsplată și cunună\nașteaptă-o mamă credincioasă,\ncînd ea cu fiii împreună\nva sta cu Dumnezeu la masă,\n- dar ce osîndă-ngrozitoare\nașteaptă-o mamă blestemată,\ncînd într-o veșnică pierzare\ncu fiii ei va arde-odată!...\n"
}