{
"t" : "Neînfricat să fie",
"d" : "",
"s" : "Neînfricat să fie acela ce iubește,\nneabătut acela ce are-un drum frumos,\nne-nduplecat acela ce-un steag ceresc primește\n- ei trebuie să meargă înalt după Hristos!\n\nÎi vor pîndi întruna caiafele și iuzii\ndar și-nsoți-i-vor inimi de Lazări și Marii,\nîi vor ucide-ntruna soboarele și juzii\ndar morțile lor toate sfîrși-vor aurii...\n\nOricît le-ar fi vrăjmașii de mulți\nși de cu ură,\nnespus mai mulți urma-i-vor prieteni iubitori\n- oricît de tare-i ura, și-n orișice măsură,\nmai tare e iubirea de mii și mii de ori!\n\n- De-aceea nu te teme, tu fiule-al iubirii,\nde-aceea nu te-abate, tu cel cu drum frumos,\nde-aceea fi statornic, stegar al mîntuirii,\n- de voi alături luptă,\nBiruitor,\nHristos!\n"
}