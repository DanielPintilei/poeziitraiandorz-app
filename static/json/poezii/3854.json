{
"t" : "Ce liniște-amenințătoare",
"d" : "",
"s" : "Ce liniște-amenințătoare\ne parcă peste tot ce-i sus,\nnici frunzele nu dau un foșnet\nnici stele printre neguri nu-s\nnici vietățile nu mișcă,\nnici vîntul nu clintește-un spin\nci totul parcă de-un cutremur\nși-o neagră presimțire-i plin.\n\n... Rămîi statornic în veghere\nstrăjerule pe ziduri pus,\nadaugă-ți candelei oleiul\nmireasa Mirelui de Sus,\nstați mai cu grijă lîngă poartă\nispravnici buni așteptători,\n- prin aer parcă trec primejdii,\nprin suflet parcă trec fiori!\n\nÎn noaptea asta poate-un fulger\nsă strălucească orbitor\nși-un trăsnet să dărîme cerul\npeste Trecut și Viitor,\n- și tot ce-i va rămîne-i numai\nun veșnic cînt\nsau veșnic vai...\nTrezește-te-ngrozit și-alege-ți\ncăci numai clipa asta ai!\n"
}