{
"t" : "Peste Golgota-i tăcere...",
"d" : "",
"s" : "Peste Golgota-i tăcere, vaierele-au încetat,\nRăstignitul Cel din mijloc stă cu capul aplecat\ncei din lături înc-odată, au mai tremurat și-apoi,\ncu picioarele zdrobite morți atîrnă amîndoi...\n\n... Bucurați-vă caiafe, fericiți-vă călăi,\nliniștiți-vă iscoade, odihniți-vă ochi răi,\nați ucis pe Răzvrătitul, L-ați înlăturat din drum,\nați sfîrșit cu Incomodul,\nși cu-ai Lui,\npe veci - de-acum!\n\nFaceți pregătiri de groapă, cît mai iute și-n ascuns\nurmăriți-I ucenicii ori pe unde au pătruns,\nspargeți ușile, aprindeți casele pe unde sînt,\ndărîmați, ucideți, ardeți tot ce-i Semn al Celui Sfînt.\n\n... Iar dac-ați închis mormîntul unde L-ați pecetluit,\npuneți strajă întărită cu porunci de neclintit,\nși vă duceți fără grijă să petreceți tot așa\nși uitați că v-amenință Crucea de pe Golgota!\n\nV-ați spălat pe mîini de Sînge și le-ați pomădat plăcut,\nv-ați adăpostit arginții într-un loc de neștiut,\n- acum reluați desfrîul, veți împărăți mereu\nnimeni nu vă amenință\n- spuneți: - nu e Dumnezeu!...\n\nNu mai este - așa vă pare\nnu mai este - așa gîndiți\nați vrea voi să nu mai fie - să puteți fi-adăpostiți\nînsă iată-I Judecata cu înfricoșat răspuns\npe Tron El, Judecătorul\nchiar El, Cel de voi străpuns...\n"
}