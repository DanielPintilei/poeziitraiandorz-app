{
"t" : "Ce dulce e minunea",
"d" : "",
"s" : "Ce dulce e minunea pe care o trăim\ncînd dragostea fierbinte în suflete-o simțim,\ncînd Fiul Sfînt din lacrimi și cîntec zămislit\nîn leagănul ei tainic zîmbește fericit.\n\nCa mii de păsări albe peste-o-nchisoare grea\nplutesc a noastre inimi prin razele de nea\ncînd mii de curcubeie de imnice culori\nne scînteiază cerul, pe-amurguri și pe zori.\n\nO, fericiți smeriții cu cugetul curat\nși ochii ca izvorul adînc netulburat,\nși fericiți copiii cu sufletul frumos\ncînd îngerii lor pururi văd Fața lui Hristos.\n\nO, rîule-al iubirii, ce dulce curgi și lin\ncînd cerul tău de stele și lacrime e plin\ncufundă-ne în tine să ne-mpletim și noi\ncu-a stelelor cunună\nși-al îngerilor roi...\n"
}