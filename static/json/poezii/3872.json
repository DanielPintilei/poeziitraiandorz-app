{
"t" : "Am străbătut oceanul",
"d" : "",
"s" : "Am străbătut oceanul acestei vieți de-un ceas\nși-atîtea dragi ținuturi în urmă mi-au rămas,\npe lîngă-atîtea țărmuri frumoase-am petrecut...\n- dar ca o umbră-s toate acum dac-au trecut.\n\nCe cîntec de ispite m-au încercat ades,\nce neguri mi-au stins zarea\nsă nu mai știu să ies,\nce năluciri, să-mi schimbe cuvîntul ce l-am spus,\n- dar ca o umbră-s toate acuma cînd s-au dus!\n\nAu fost și nopți cu valuri cît munții uriași,\ncu urlete de vînturi și negri nori vrăjmași,\nși sute de primejdii am înfruntat temut...\n- dar ca o umbră-s toate acum dac-au trecut.\n\n... Și astăzi, - iată zorii,\nfurtuna mi-a-ncetat,\nîn zare, iată Țărmul atît de mult căutat\ncorabia voioasă mi-o-ndrumă-un heruvim\n- Ierusalime dulce, deschide-te\n- sosim!\n"
}