{
"t" : "Iată Ceasul Judecății",
"d" : "",
"s" : "Iată Ceasul Judecății, ceasul cel cumplit și greu\nauzi glasul de arhanghel, trîmbița lui Dumnezeu,\nvezi mormintele deschise,\niad și foc și mări, - pe rînd\ndau afară pe toți morții îngroziți și tremurînd.\n\nIată Tronul alb de flăcări,\n- iată Cel ce stă pe el,\nÎmpăratul - fost pe Cruce,\nLeul, - fost odată Miel,\nRăstignitul, - iată-L Rege\n- iată-al Spadei Lui tăiș\n- o, voi stîrpituri trufașe, - unde veți găsi-ascunziș?\nCad palatele-n cutremur,\ntronurile cad în scrum,\nunde sînt lăudăroșii, unde-s cei viteji acum?\nunde-i toată-mpotrivirea diavolului\nși-alor săi?\n- toată ura uriașă e ca paiu-n vîlvătăi!...\n\n... Iar cînd se va duce fumul de pe tot cuprinsul nou,\nnu va mai fi tot Trecutul nici măcar un stins ecou,\nva fi numai Veșnicia cu alt Cer și alt Pămînt,\nunde va domni de-a pururi numai ce-i curat și sfînt!\n"
}