{
"t" : "Călătorim alături",
"d" : "",
"s" : "Călătorim alături de frați și de surori\ndar ce străini ne sîntem prea mulți, adeseori!\nluăm aceeași masă, - dormim pe-același pat,\nși totuși mii de mile - de unii - ne despart!\n\nNu-i nicăieri lumină decît în ochii cui\ns-a-ndrăgostit de Soare și stă-n Lumina Lui,\nc-un astfel de luceafăr ești înfrățit mereu\nprin ochii lui, de-oriunde, privești spre Dumnezeu.\n\nMereu vin alte inimi, dar spun de-același Dor,\nmereu vezi alte fețe, cu-același sfînt fior\nla ce născuți din Duhul te-ai duce iar și iar\n- lași frații cei de sînge\nși mergi la cei de har...\n\nStăm ani și ani alături de frați și fii și soți\ndar dacă nu-s din Duhul - ești un străin la toți\ncînd trupul încetează, - în Veacul netrecut,\nvom fi străini de-olaltă, cum nici i-am fi știut.\n\nO, fii și frați și mame, ce-aveți cu voi un sfînt,\nprimiți a lui credință, cît sînteți pe pămînt,\ncăci dacă mîntuirea azi, nu vreți s-o căutați,\nveți plînge-n veșnicie pierduți și-ndepărtați!...\n"
}