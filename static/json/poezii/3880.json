{
"t" : "O, ce frumos era...",
"d" : "",
"s" : "O, ce frumos era pămîntul în urma primei săptămîni\nîn cea Dintîi Zi de Odihnă,\nieșit din a Iubirii Mîini,\nîn unduiri cerești lumina și roua scînteiau pe crini,\nși dragostea zîmbea din toate sub raza Ochilor Divini!\n\nÎn pace și-n îmbrățișare se sărutau lumini și zări\nîn întîlniri și-n despărțire erau binețele-n cîntări,\nîn întrebări și în răspunsuri, erau priviri de ochi curați,\n- ci numai șarpele și omul erau munciți și frămîntați...\n\nȘi iată, șarpele și omul s-au însoțit cu gînd ascuns,\niar din păcatul lor blestemul, prin toți și-n toate a pătruns\nși astăzi, din adînc și pînă în înălțimi și-ntind mereu\nsatan și omul lui, - puterea, amenințînd pe Dumnezeu.\n\nGem celelalte toate-toate, strigînd spre Cel ce le-a zidit,\nsă le răzbune chinuirea pe cei doi ce-au păcătuit\nși nu-i departe clipa-n care, ce-și pregătesc aceștia doi,\nle va aduce nimicirea...\n... și Raiul va fi-abia apoi...\n"
}