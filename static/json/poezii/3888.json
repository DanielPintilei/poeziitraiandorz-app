{
"t" : "Departe ești încă...",
"d" : "",
"s" : "Departe ești încă, curată Fecioară,\nși ape și codrii și munți te-nconjoară\nși muncă-ndelungă te ține, te ține\nși Dulcele Mire, nu Vine, nu Vine...\n\nDeparte ești încă - și noaptea-i tîrzie\nși candela-ți arde în casa pustie,\nși-i grea așteptarea, - și lacrima-ți vine,\n- dar Dulcele Mire gîndește la tine...\n\nAzi orice iubire din urmă-ți dispare\ndoar una-i aprinsă și scumpă și mare,\nși zidul te-apasă și lanțul te ține\niar Dulcele Mire nu Vine, nu Vine...\n\nMai greu trec ca anii clipitele tale,\nprivești prin zăbrele departe pe cale,\ntremuri cînd s-aude un pas care vine...\n- dar Dulcele Mire gîndește la tine.\n\nAșteaptă! - mai încă puțină-așteptare\npuțină veghere, puțină răbdare,\n- dar pînă cînd oare acestea vor ține?\niar Dulcele Mire nu Vine, nu Vine...\n\nMai coase, mai țese, mai cîntă, mai plînge,\nmai încă puține podoabe a-ți strînge,\n- puține suspine și tot mai puține,\ncăci Dulcele Mire grăbește spre tine...\n"
}