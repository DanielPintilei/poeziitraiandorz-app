{
"t" : "Te-ai dus tu Tinerețe...",
"d" : "",
"s" : "Te-ai dus tu Tinerețe, prietenul meu drag,\nce mi-ai pășit alături pe-al mîntuirii prag,\nși mi-ai rostit alături frumosul legămînt,\n- prin orice vînt și valuri să lupt pîn-la mormînt...\n\nTe-ai dus, Curaj eroic, tu fratele meu drag,\nce mi-ai jurat alături, pe Sfîntul Crucii Steag,\ntu, ce-mi purtai și scutul și sabia viteaz,\nînflăcărîndu-mi brațul prin anii pînă az’...\n\nTe-ai dus și tu Dor Dulce\nși Glas Înalt,\n- v-ați dus...\nfrumoșii zori de-atuncea, s-au prefăcut apus.\nPrin luptele-ndîrjite,\nprin munca peste rînd,\nnici n-am știut să-mi număr grăbiții ani trecînd.\n\nÎn jurul meu se-nșiră morminte de eroi,\ns-au dus toți cei ce-odată luptau la cot cu noi,\nfrumoasele lor nume sînt sori și cruci acum,\n- dar Oastea cea frumoasă urmează sfîntu-i drum.\n\n... Frumoasă Tinerețe, frumos Curaj și Dor,\nvoi m-așteptați Acolo s-ajung biruitor,\n- rugați-vă puternic, - cei ce-am rămas napoi,\ns-ajungem la cunună biruitori, - ca voi!...\n"
}