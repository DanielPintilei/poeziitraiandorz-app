{
"t" : "Din locul unde sufăr...",
"d" : "",
"s" : "Din locul unde sufăr de flacăra iubirii\nrăsare coarda Viței cu șapte înălțimi\ncinci trandafiri mai roșii ca floarea răstignirii\nse scutur de petale în mîini de heruvimi.\n\nDin șapte spice pline mai albe ca azima\nse taie Miezul Vieții, în patru părți cruciș,\ndin Alfa spre Omega,\nde la Ioan spre Dima\ndin Moarte spre Viață\ndin iad, - spre Luminiș.\n\nDin josul Rădăcinii e țeasta despicată\nca rana unei razne mușcată dintr-un măr,\ndeasupra arde zarea cu creasta-nflăcărată\nca spuma unui Sînge vărsat pentru-Adevăr!\n\nPăduri de mîini se-nalță cerșind o fărmitură\nși nor de buze arse așteaptă-un strop de har,\n- și Cele Patru Taine se dau fără măsură\nși Cele Patru Brațe se-ntind fără Hotar...\n"
}