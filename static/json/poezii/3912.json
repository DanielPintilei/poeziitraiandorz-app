{
"t" : "O, binecuvîntați genunchii...",
"d" : "",
"s" : "O, binecuvîntați genunchii\nbătătoriți de rugăciune,\nși mîinile bătătorite\nde lucrul cel mai sfînt și greu,\nși buzele ce adevărul\nștiu cel mai blînd și dulce spune\n- căci ochii-acestora văd pururi\ncel mai frumos pe Dumnezeu.\n\nO Doamne, nu lăsa pe lume\npentru ai Tăi în nici o stare\nnici dragostea fără-ncercare\nnici încercarea fără ea,\nnici soarele fără de noapte\nnici noaptea prea mult fără soare,\n- că bucuria-i prea ușoară\nși suferința e prea grea.\n\nNu ne lăsa cîntarea noastră\nfără de lacrimi niciodată\nnici lacrimile niciodată\nnu le lăsa fără cîntări\ncăci numai astfel bucuria\nne strălucește-mprospătată,\n- noi toți în desfătări cu Tine\nși Tu cu noi în desfătări!\n\nAșa cînd vom ajunge-odată\nîn Sfînt Ierusalimul dulce,\npe care de atîta cale\natîția munți ni l-au ascuns,\nla sînul lui ființa-ntreagă\nne-o vom proșterne să se culce\nscăldată-n lacrimi sărutîndu-l\ncă am ajuns,\ncă am ajuns...\n"
}