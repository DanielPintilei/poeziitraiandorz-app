{
"t" : "Dragoste și lacrimi",
"d" : "",
"s" : "Dragoste și lacrimi ne-a fost calea noastră\nde la zarea neagră, pîn-la cea albastră,\ndragostea cu lacrimi ne-a fost pîinea bună\nde cînd ducem drumul crucii împreună.\n\nDragoste și lacrimi am avut în viață\ncîtă rouă are sfînta dimineață\ndragoste și lacrimi cîte nu știm nume\nne-a fost avuția noastră de pe lume.\n\nDragoste și lacrimi ne-am avut trecutul\ndragostea cu lacrimi ne-a sfințit sărutul\ndragostea cu lacrimi ni-e și azi trăirea\nele ne sînt jertfa, - ele răsplătirea!\n\nDrag Isus din lacrimi, dragostea ne-o-ncîntă,\nfă-ne scumpă-n ele fericirea sfîntă\nfă-ni-le-amîndouă zestre și cunună\nsă-mpletim din ele vecii împreună...\n"
}