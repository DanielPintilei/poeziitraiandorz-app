{
"t" : "N-aș mai vrea Isuse",
"d" : "",
"s" : "N-aș mai vrea Isuse\nsă promit nimic,\nci să fac ce-i bine\nfără să mai zic,\nam promis atîtea\ncîtă frunză-i sus,\n- ce-am făcut eu oare\ndin tot multul spus?\n\nN-aș mai vrea Isuse\nsă mai spun nimic,\nîmi e și rușine\ncît tot zic și zic\nam vorbit atîtea\ncîtă iarbă-i jos\n- din atîtea vorbe\ncît ai Tu folos?\n\nDă-mi puteri Isuse\nsă trăiesc ce-am zis,\nsă-mplinesc cu fapta\ntot ce Ți-am promis,\niată viața-i dusă\nziua-i la apus,\n- vorba mea cea multă\nce rod ai adus?\n"
}