{
"t" : "Isus n-a suit",
"d" : "",
"s" : "Isus n-a suit pe munte\nEl a coborît pe el,\n- ce nemăsurată cale\npîn-la omenescul fel,\nce nespusă umilire\npîn-la noi atît de jos,\n- cu ce veșnică iubire\nS-a plecat spre noi Hristos!\n\nIsus n-a suit pe Cruce\nEl S-a coborît pe ea,\n- cît e de la tronul Slavei\npîn-la starea noastră rea!\nCît e de la strălucire\npîn-la iadu-ntunecos!\n- cu ce veșnică iubire\nne-a căutat pe noi Hristos!\n\nIsus n-a suit la ceruri\nEl a fost în Cer mereu,\nEl Și-a prelungit Ființa\npentru noi, din Dumnezeu\nspre-a ne ridica din fire\npîn-la Duhul Său frumos\n- cu ce veșnică iubire\nne-a dorit pe noi Hristos!\n"
}