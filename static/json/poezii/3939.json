{
"t" : "O, Doamne-al iubirii",
"d" : "",
"s" : "O, Doamne-al iubirii lumină-mă lin\nși ceasul plecării adu-mi-l senin\nși dă-mi pe-acest înger cu luntrea-năier\niubirea să-mi ducă frumos către cer.\n\nDe cît timp prin beznă cu fiare-am trăit\nîmi lacrimă ochii de-un cer însorit,\nde cît drum durerea și plînsul m-au frînt\nîmi tremură graiul, mi-e teamă să cînt.\n\nO, țărmul acesta ce greu mi-l desprind\ncînd soarele-mi cade în ape murind,\nși buze de sînge sărută un nor,\nși-mi las amintirea să moară de dor.\n\nO, cum să pot Doamne, iubirea să-mi nec\nsau unde pe lume cu ea să petrec,\ncăci gura mi-e arsă și duhul zdrobit,\niar pază mi-e numai un înger mîhnit.\n\nÎnchide-mi mormîntul cu lespezi de nori\nși-acopere-mi urma cu neauă și flori,\nsărută-mi bătaia din sînul meu stîng,\nși șterge-mi durerea din cei ce mă plîng.\n"
}