{
"t" : "Cain",
"d" : "- după Facere 4, 10-15 -",
"s" : "Primul braț satanic ucigaș de frate\nfiu în care ura s-a-ntrupat întîi\nzămislitul vinei, zămislind păcate\ntată, fiu, ori frate - ucigaș rămîi.\n\nDe ești fiu netrebnic îți ucizi părinții,\nde ești tată mîrșav îți ucizi copiii,\nfrate, chinui frații - monstru-al conștiinții\n- să te-alunge morții, să te-alunge viii!\n\nGheara ta întruna caută gît de frate,\nnesătul de sînge, fiul lui satana,\nori lovești prin față, ori lovești prin spate\ncrima și teroarea fără saț, ți-e hrana.\n\nDuh flămînd de sînge ești aceeași fiară,\ndeși treci prin veacuri cu alt chip și nume -\n- să te-nsemne Domnul inimă tîlhară\ntoți să te alunge ca să ieși din lume!\n\n"
}