{
"t" : "Să nu Te duci departe...",
"d" : "",
"s" : "Să nu Te duci departe de mine Drag Isus\nispita vine-ndată ce simte că Te-ai dus,\nmi-e teamă de ispita ce știe că Tu pleci,\nn-aș vrea să mergi Isuse de lîngă mine-n veci.\n\nRămîi mereu pe-aproape, - ca duhul pînditor,\nsă simtă și să fugă, Iubite-nsoțitor,\nTu, paza mea cea dulce, ferește-mă mereu\nștii bine ce ispită pîndește-n jurul meu!\n\nO, nu Te du departe, - și vino mai degrab,\nvrăjmașa iarăși vine - și știe unde-s slab,\nmă tem fără de Tine, m-am învățat păzit\nnu știu să mai lupt singur, - Însoțitor Iubit!\n\nDoar ieri Te-ai dus, - și iată ispita vine fin\nsă-mi afle casa goală, să-mi strecure venin,\n- întoarce-Te degrabă, iubită paza mea,\nmi-e teamă fără Tine, - să nu mă lași la ea!\n\nSă nu Te duci departe, să nu Te duci Isus,\nispita prinde veste îndată ce Te-ai dus...\nmă tem fără de Tine, m-am învățat păzit\nnu știu să mai lupt singur, - Însoțitor Iubit...\n"
}