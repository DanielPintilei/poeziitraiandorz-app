{
"t" : "Ce-aveți voi oare?",
"d" : "",
"s" : "Ce-aveți voi oare ochi ai mei\nde nu-mi puteți mai plînge,\nși inimă, ce-ai oare tu\nde nu te mai poți frînge,\nși voi genunchi ai mei, de ce\nnu mai doriți plecarea\n- voi nu vedeți cum vă uscați\nși cum vă-ngheață starea?\n\nCuvînt al meu, - de ce nu-mi arzi\nde flacăra credinței\nprivirea mea, de ce-ai pierdut\nlumina umilinței,\numblarea mea, de ce-ai uitat\nalinul milei mele,\n- voi nu simțiți cum ați rămas\nde goale fără ele?...\n\nCe goi sînt ochii fără plîns\nși inima uscată,\nce triști genunchii ne-ndoiți\nși vorba ne-nfocată,\n- înmoaie-mi-le plîns amar\nși dragoste zdrobită\ndar nu prea mult, - și-ntoarce-mi iar\nlumina mult dorită...\n"
}