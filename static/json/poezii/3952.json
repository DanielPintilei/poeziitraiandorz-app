{
"t" : "Ajută-mă Doamne",
"d" : "",
"s" : "Ajută-mă Doamne, să pot ajuta\npe oricine are nevoie de mine,\nCuvîntul și pîinea și dragostea Ta\ns-o strîngă flămînzii, cu mîinile pline.\n\nAprinde-mă Doamne, să pot să aprind\nnădejdile-nfrînte, iubirile stinse,\ncît goluri se-nalță și-adîncuri se-ntind\nvoința și lupta să-mi crească ne-nvinse.\n\nPăzește-mă Doamne, cît iarăși mă tem\nși apără-mi lupta de orice ocară,\ntrimite-mi lumina pe care Ți-o chem\ncînd fața mi-e lacrimi și inima pară.\n\nAcopere-mi Doamne, de ochiul pîndar\nferită iubirea sfințită de Tine,\npe-al inimii leagăn și-al tainei umbrar\ncei patru arhangheli de pază mi-i ține.\n\nSlobozi-mă Doamne, din locul prea-nchis\ncînd apele-s negre și negura-i deasă,\nsă-mi văd porumbelul departe trimis\ncu ramura verde, - sosindu-mi acasă...\n"
}