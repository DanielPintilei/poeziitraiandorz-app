{
"t" : "Nainte de-al Tău Nume Sfînt...",
"d" : "",
"s" : "Nainte de-al Tău Nume Sfînt, nimic n-a fost Isus...\nn-a mai fost nici un răsărit, n-a fost nici un apus\nci Numele Tău Sfînt a fost Isuse, primul grai\nCuvîntul Tu erai Isus, Lumina Tu erai!...\n\nA răsunat Numele Tău, - și foc de mii de sori\nțîșnind, a inundat genuni cu raze și culori,\ns-au despărțit nemărginiri din haos infinit\ns-au rînduit învîlvorări, în cîntec strălucit.\n\nA răsunat Numele Tău, crescînd și descrescînd\ndin El ieșind apoi măreț ce-i Sus și Jos,\ncîntînd\ndin orice sunet alt cuprins și alte împliniri\nîn mii de forme cununînd perechi de mii de miri...\n\nA răsunat Numele Tău, și-acel vrăjmaș de-un ceas\ns-a prefăcut un praf uitat pe-un drum cu veșnic pas,\nși har cu har s-a-mpreunat și zări cu zări s-au strîns\nși dor cu dor s-au sărutat în al iubirii plîns.\n\nVa răsuna Numele Tău, ... și noi, cu cîte sînt,\nvom deveni, din El, mereu alt cer,\nși alt pămînt\nși-n veci,\ntot noi,\nalt răsărit din orice alt apus,\n- din Infinit spre Infinit\nun nesfîrșit\n\nI S U S...\n"
}