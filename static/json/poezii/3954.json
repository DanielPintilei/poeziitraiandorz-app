{
"t" : "Cînd ești trimes... - 1",
"d" : "",
"s" : "Cînd ești trimes să cauți pe alții\nca să-i aduci la Dumnezeu\natunci și-n fruntea lor se cere\nși-n urma lor - să fii mereu.\n\nCînd ești trimesul mîntuirii\natunci tu trebuie să știi\nsă treci prin tot ce-ai tăi pot trece\nde la bătrîni - pîn-la copii\nsă fii mai nalt ca cel mai vrednic\nși mai prejos ca cel mai mic\nsă fii desăvîrșit cu-un meșter\nși-ncepător cu-un ucenic\nsă poți să-nveți pe-un sfînt lumina\nsă poți să gemi cu-un păcătos\nde la nivelul său pe-oricare\nsă-l nalți mai drept - pîn-la Hristos.\n\nSă știi să cînți ca-n stări înalte\nsă știi să plîngi ca cei ce cad\nsă-i fericești pe cei din ceruri\nsă-i izbăvești pe cei din iad.\n\nÎn orice stări pot ei s-ajungă\nsă simți păcatul lor al tău\nsă-l plîngi tu-ntîi\nca ei pe urmă\nsă-nvețe-a-l plînge și mai rău...\n\nNu poți fi prieten și părinte\nși-ndrumătorul nimănui\ncînd nu te faci cu el asemeni\nplîngînd pentru căința lui.\n"
}