{
"t" : "O, cum să uit Isuse ce legăminte?",
"d" : "",
"s" : "O, cum să uit Isuse ce legăminte-am pus\ncînd Cerul și pămîntul mă-mbrățișau cu Tine\ncînd străbăteam adîncuri și înălțimi cum nu-s\nniciunde-n lumea asta cuprinderi mai divine?\n\nO, cum să uit fiorii acelor rugăciuni\npurtat pe sus de îngeri și sărutat de stele\ncă nimănui pe lume nu-s date-așa minuni\nși stări mai strălucite de cum erau a-mele!\n\nO, cum să uit ce darnic și dulce mi-ai răspuns\ncu cîtă revărsare de drag și bucurie\ncă orișicărui suflet din lume i-ar fi-ajuns\nnemaiavînd să-Ți ceară nimic pe veșnicie!\n\n... Și totuși iată Doamne, eu am putut uita\nîn chiar cea mai divină și mai dorită stare\nși m-am întors spre tină chiar înaintea Ta\ncălcîndu-mi legămîntul în cea mai rea uitare.\n\nO, cum să uit eu Doamne că mi-am putut zdrobi\niubirea cea mai sfîntă cu cea mai grea durere\n- mai poate fi Isuse, mai poate oare fi\nnădejde pentru mine vreodată de-nviere?...\n"
}