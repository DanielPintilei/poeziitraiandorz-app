{
"t" : "Numai Tu-mi poți șterge",
"d" : "",
"s" : "Numai Tu-mi poți șterge Doamne\nvina mea cea neiertată\nnumai Tu-mi poți da uitării\nce eu nu-mi pot niciodată\nnumai Tu iubire dulce\ncăci Tu ierți chiar și zdrobită\ndar cum ai să-mi uiți vreodată\nvinovata mea clipită?...\n\nDoamne, numai Tu-mi poți șterge\nce-am ars eu cu foc și fiere\ncînd pe Fața Ta cea dulce\nam pus cea mai grea durere\ncînd Ți-am frînt lumina blîndă\nîntr-o clipă-ntunecată\nvei putea ierta Tu oare\nce eu nu-mi pot niciodată?\n\nDoamne, tremură și-acuma\nsufletul zdrobit din mine\ncăci mă arde și mă doare\nce-am făcut eu lîngă Tine\ncum mi-am dat eu legămîntul\npe-o clipită vinovată\nDoamne, măcar Tu îmi iartă\nce eu nu-mi pot niciodată!\n"
}