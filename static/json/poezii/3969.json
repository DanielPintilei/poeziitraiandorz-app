{
"t" : "Mai poți să crezi Isuse?",
"d" : "",
"s" : "Mai poți să crezi Isuse cînd spun că Te iubesc\ndupă durerea cruntă cu care Te-am străpuns?\nmai am s-ajung vreodată să pot să-mi ispășesc\nși plînsul pocăinței să simt că mi-e de-ajuns?\n\nVei mai privi vreodată cu drag Tu-n ochii mei\ncum mă priveai nainte cu-ncredere și dor,\nsau totdeauna ochii Ți-i vei întoarce grei\nsă nu mă mai zdrobească văzînd durerea lor?\n\nMai poți să-mi mergi Isuse alăturea pe drum\ncum îmi mergeai odată voios și fericit,\nsau tot mai trist vei merge și mai străin de-acum\nlăsîndu-mă cu piatra de care m-am lipit?\n\n... O Dragoste Divină ce-amar Te-am întristat\nși ce adînc mă doare tot sufletul pustiu\nmai este vreo nădejde să pot mai fi iertat\nsau voi muri în plînsul prea greu și prea tîrziu?\n\nO, crede-mă Isuse cînd spun că Te iubesc\nchiar dacă spun aceasta cu ochii în pămînt\ncă nu-i mai grea povară ca vina ce-o simțesc\ncă am putut o clipă să-mi calc ce-aveam mai sfînt!\n"
}