{
"t" : "Doamne, iartă-mi",
"d" : "",
"s" : "Doamne, iartă-mi rugăciunea\ncare Ți-a cerut prea mult\n- am vrut să-mi asculți Tu mie\nnu eu Ție să-Ți ascult\nam crezut că e mai bine\ncum știu eu nu cum știi Tu\n- și-azi mi-e inima zdrobită\nc-a primit ce prea ceru!...\n\nN-am crezut că Adevărul\nTău mă apără în veac\nam căutat pe mai departe\nadăpost de lut să-mi fac\nși din golul lui un șarpe\ngîndul sfînt mi-a-nveninat\nprăbușind numa-ntuneric\npeste tot ce-aveam curat.\n\nDumnezeul meu, de este\nvreo nădejde-n viitor\nscapă-mi sufletul din flăcări\nnu lăsa aici să mor\nori îmi vindecă iubirea\nori mă fă s-o uit de tot\ncă nici viața și nici moartea\ns-o mai duc așa - nu pot!\n"
}