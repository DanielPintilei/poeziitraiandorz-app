{
"t" : "Doamne, știu...",
"d" : "",
"s" : "Doamne, știu că toate vor sfîrși curînd\n- nu-mi lăsa credința să mi-o pierd răbdînd\nnu-mi lăsa iubirea să mi-o schimb căzînd\nnu-mi lăsa viața să mi-o ard, uitînd...\n\nDoamne, ce străine-s toate-n jurul meu\nde n-ai fi cu mine, ce m-aș face eu!\nține-mi trează grija de-a veghea mereu\npînă ce-o să treacă valu-acesta greu.\n\nDoamne, cît de greu e lanțu-n care zac\nmă-ngrozesc de mine ce-am ajuns să fac\nsufăr - și la toate trebuie să tac\nși ce greu îmi vine să mă tot prefac.\n\nDoamne, pînă unde să mai pot așa?\n- scoate-mi din strîmtoare calea asta grea\nai odată milă de iubirea mea\nnu mai pot viața să-mi trăiesc așa.\n\nDoamne, pînă ține acest drum amar\nfă să nu se stingă al credinței far\nfă să-mi ardă verde focul pe altar\nca să nu-mi rămînă jertfa în zadar.\n\nDoamne, doar nădejdea mi-o mai pot ținea\nsă nu mor în starea și-n rușinea grea\n- nu-mi lua iubirea, nu pot fără ea\ndac-o iei, o Doamne, ia-mi și viața mea!\n"
}