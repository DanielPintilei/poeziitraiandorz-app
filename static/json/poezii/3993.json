{
"t" : "De ce te rod?",
"d" : "",
"s" : "De ce te rod neliniști atît de-adeseori\nși cerul păcii tale s-acopere cu nori\nși prin grădina albă a sfintei împăcări\nîți simți foșniri ascunse cu temeri și-ntristări?\n\n- De-aceea ai neliniști în duhul tău ades\ncă undeva în tine mai stăruie-un eres\nmai ai în suflet umbre, mai ții un loc ascuns\npe undeva lumina noirii n-a pătruns.\n\nCe-i numai Bine, are în sine-un simțămînt\nce-ți liniștește duhul că-acolo-i totul sfînt\ndar tot ce-i îndoielnic e greu și neguros\nși-ți lasă-n suflet zbucium, că nu-i de la Hristos.\n\nDeschide-ți spre Lumină lăuntrul tău deplin\nși-atunci se face totul cucernic și divin\naruncă-ți putregaiul să-l ardă Focul Sfînt\nși zarea ta va umple-o al îngerilor cînt.\n\nZîmbește-ți spre Durere cum ți-ai zîmbi spre-un Rai\nși viscolul se schimbă în adieri de Mai\ngăsește-ți bucuria în lacrimi și-n loviri\nși-ai să descoperi taina cereștii mulțumiri.\n\n... Atuncea prin grădina frumosului tău gînd\nn-ai să mai simți nici temeri, nici reci foșniri trecînd\nHristos nu-mpărățește unde-i străin vreun iot\nori lasă tot și pleacă,\nori stăpînește tot!\n"
}