{
"t" : "Cînd ne-ai născut",
"d" : "",
"s" : "Cînd ne-ai născut Isuse din Duh și din Cuvînt\nne-ai rînduit și drumul și slujba pe pămînt\nne-ai hotărît și locul și timpul cît vom sta\nși felul sfînt în care să-Ți facem slujba Ta.\n\nNe-ai pregătit nainte prin ani de suferințe\nsă știm ce sfînt e prețul unei adînci credințe\nși ne-ai trecut prin lacrimi, dureri și despărțiri\nsă știm ce sfînt e prețul unei cerești iubiri.\n\nȘi-apoi ne-ai dat credința cea unică și grea\nsă stea sub noi ca stînca ce-n veci n-o știm avea\nși-apoi ne-ai dat iubirea cum numa-n cer o știm\nsă cînte-n noi cu lacrimi frumosu-i heruvim.\n\n... O, ne-am păstrat credința aceeași, cum ne-ai spus\npe drumul ei statornici și-ascultători ne-am dus\nfrumoasa-i moștenire - și tot ce-a fost din ea\npe drumuri dulci sau grele i le-am știut ținea.\n\nDar unica iubire, divinu-i crin primit\no clipă de ispită l-a smuls și l-a zdrobit\nși-azi suferim și ardem și-o cerem și-o jelim\nși stă-ntre noi și moare frumosul heruvim!...\n"
}