{
"t" : "Jos pe crucea...",
"d" : "",
"s" : "Jos pe crucea răsturnată\ndintr-un sat\nam văzut un Om odată\nstînd cu Fața-n Mîini lăsată\nși cu fruntea-nsîngerată\nși plîngea de jalea toată\napăsat.\n\nM-am oprit atunci din cale\nlîngă El\ncurgeau lacrimile vale\nprintre degete, în poale,\nsfîșiat zdrobit de jale\ncălător oprit în cale\nsingurel.\n\nCînd I-am zis să nu mai plîngă\nsta duios\nȘi-a pus fruntea-n Mîna stîngă\nși din gene-a prins să strîngă\nsă oprească și să stîngă\nlacrima-I prelinsă lîngă\nCruce jos.\n\nFața-I era albă toată\nca de crini\ndar albeața ei curată\nsîngele-o brăzdase toată\ncăci pe fruntea-nsîngerată\no cunună era, roată\nnumai spini.\n\nIar în palme și-n picioare\nrăni de cui.\nO, și-atunci plin de mirare\nmi-am adus aminte care\ne Străinul din cărare.\nCînd mă-ntorc, o Doamne Mare\nnu-L văzui.\n\n... Dar de-atunci cînd trec prin sate\nori prin lunci\nși văd cruci zăcînd uitate\nmie-mi pare că pe toate\nstă Isus plîngînd în coate\nmulta lumii răutate,\nca atunci.\n"
}