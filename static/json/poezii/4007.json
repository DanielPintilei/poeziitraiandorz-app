{
"t" : "Stă harfa mută",
"d" : "",
"s" : "Stă harfa mută Doamne ca lanul neclintit\nce-așteaptă Vîntul Dulce să-l miște liniștit\nsă-i poarte floarea sfîntă spre boabele ce-i cresc\nîn dulcea-mbrățișare a Sînului Ceresc.\n\nStă mîna obosită ca zarea apunînd\nașteaptă harul Slavei ca roua tremurînd\nsă-i picure frumsețea pe cîntecul divin\nca razele de lună pe lacrima de crin.\n\nStau ochii-nchiși ca fața izvorului tăcut\nașteaptă al Luminii înfiorat sărut\nca să-i aprindă cerul cu raze și culori\nsă i se umple totul cu mii și mii de sori.\n\nStă sufletul meu Doamne, ca un întins pustiu\nașteaptă roua dulce din Cerul Auriu\nși focul ce coboară spre jertfa din altar\nsă-l îndumnezeiască al cîntecului har...\n"
}