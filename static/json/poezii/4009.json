{
"t" : "Dă-mi Doamne iarăși",
"d" : "",
"s" : "Dă-mi Doamne iarăși starea din dragostea dintîi\ncă nu-s comori mai scumpe în lume decît ea,\no, de știam odată să mor, dar să rămîi\nîn starea ei divină ce n-o mai pot avea!\n\nPrivesc spre înălțimea de unde am căzut\nși inima se strînge ca de-un țepuș amar\n- cu cîte lacrimi Doamne mi-aș plînge ce-am făcut\nde-aș ști că pot odată s-ajung acolo iar.\n\nSpre poala Crucii Tale mă tîrîi Scump Isus\ncu ultima nădejde a celui muribund\nprivește-mă-n ce stare păcatul m-a adus\nși nu lăsa Isuse să cad și mai afund.\n\nDesprinde-Ți Mîna Doamne din cuiul ruginit\nși strînge-mă la Sînul Iubirii Tale iar\ncăci numai cu-al Tău Sînge mai pot fi curățit\nnimic nu-i alta-n stare să-mi stingă-al meu amar.\n\nRidică-mă Isuse la starea cea dintîi\ncare-o aveam cu Tine nainte de-a cădea\ncăci hotărît sînt astăzi să mor - dar să rămîi\nnedespărțit de Tine și de iubirea mea!\n"
}