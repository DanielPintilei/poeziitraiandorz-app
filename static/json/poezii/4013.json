{
"t" : "Dragostea care nu doare",
"d" : "",
"s" : "Dragostea care nu doare\nn-are roadă numai floare\nn-are lacrimi ci-nșelare\nn-are viață, - numai pare.\n\nDragostea care nu plînge\nnu se-aprinde - ci se stînge\nnu se nalță ci coboară\nnu învie, - ci omoară!\n\nDragostea ce nu-i fierbinte\nnu te crede ci te minte\nnu e-n soare ci e-n ceață\nnu-ncălzește - ci îngheață.\n\nDragostea ce nu-i curată\nnu trezește ci îmbată\nnu rămîne ci trădează\nnu albește, - ci-ntinează.\n\nNumai Dragostea Divină\nnu te arde - ci te-alină\nnu te lasă - ci te ține\norice trece și-orice vine.\n\nNumai dragostea frumoasă\nlegămîntul nu și-l lasă\nși cununa nu-și desparte\nnici în viață, nici în moarte!\n"
}