{
"t" : "Cînd iarăși plîng",
"d" : "",
"s" : "Cînd iarăși plîng Isuse atît de-ndurerat\nfă să-mi cunosc păcatul întreg și-adevărat\nsă-mi simt întreagă vina și-atît cît e de grea\nsă-mi poată fi întreagă și ispășirea mea.\n\nAjută-mă să-mi pot\nvedea păcatul tot\nsă nu-l ascund, să nu mi-l scad\nca să n-ajung la iad...\nci să mi-l spun îndurerat\nsă-mi poată fi iertat...\n\nNu mă lăsa Isuse atunci cînd sînt căzut\nsă-mi caut îndreptățire păcatului făcut\nci să mă doară Doamne, amar și-adînc și greu\nsă pot să mi-l răscumpăr cîndva cu plînsul meu.\n\nCînd mi-am zdrobit iubirea cum alta-n lume nu-i\nfă-n urma ei tot drumul plîngînd amar să-l sui\nși sărutîndu-i urma rănită de-al meu spin\ns-ajung să simt odată că i s-a-nchis deplin.\n\nCînd iarăși plîng Isuse adînc și-nsingurat\nadaugă-mi plînsu-acesta la prețu-ndurerat\nsă-mi știu odată vina plătită pe deplin\nca iar să-mi dea iubirea sărutul ei divin...\n"
}