{
"t" : "Dezleagă-mă Isuse",
"d" : "",
"s" : "Dezleagă-mă Isuse de tot ce m-am legat\ncu grabă vinovată și crez nechibzuit\nc-acestea-mi trag viața și-o-ngroapă-ntr-un păcat\nîn care pot de-a pururi să mor nemîntuit.\n\nDezleagă-mă Isuse de-al meu cuvînt nebun\nrostit într-o clipită de ispitire grea\ncă numai Tu știi cazna la care mă supun\nprin flacăra și gheața ce-mi ard viața mea.\n\nDezleagă-mă Isuse de patima ce-o trag\nca lanțul după mine prin drumuri de noroi\nvieții vechi și negre îmi pune-odată prag\nși fă-nceput odată vieții mele noi.\n\nDezleagă-mă Isuse de-a firii vechi robii\nde-a veacului sodomă și-al lumii duh închis\nși mă mai nalță-odată în zările-aurii\nprin care-am fost cu Tine în Primul Paradis.\n"
}