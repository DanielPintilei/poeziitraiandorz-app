{
"t" : "Să nu-ți uiți legămîntul!...",
"d" : "",
"s" : "Să nu-ți uiți legămîntul, să nu ți-l uiți îți spun\nc-ai să regreți odată plîngînd ca un nebun\nși-ai să alergi odată topindu-ți ochii goi\n- dar dragostea zdrobită în veci n-o-nvii napoi!\n\nSă nu-ți uiți datoria spre Sfîntul Dumnezeu\ncă nu-i o altă vină s-o ispășești mai greu\nși-ai să bocești odată cu sufletul arzînd\n- dar vremea cea trecută n-o mai întorci nicicînd!\n\nSă nu uiți așteptarea acelora ce plîng\ncă ai s-o simți odată arzîndu-ți sînul stîng\nși-ai alerga pămîntul să-l poți afla pe-acel\nce ți-ar ierta păcatul, să poți scăpa de el.\n\nSă nu uiți niciodată ce-i unic și divin\ncăci toată viața-n urmă ți-o vei tîrî-n venin\ndorindu-ți orice moarte pe zi de mii de ori\nnici îndurînd viața, dar nici putînd să mori.\n\nCi ține-ți legămîntul și dragostea frumos\nașa să mergi cu ele în fața lui Hristos\ncînd mulți se duc spre iadul amarelor mustrări\ntu nalță-ți datoria spre veșnice cîntări!\n"
}