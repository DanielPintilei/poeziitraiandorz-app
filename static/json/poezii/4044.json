{
"t" : "De ce-i așa de greu?",
"d" : "",
"s" : "De ce-i așa de greu păcatul\ncă unul singur e de-ajuns\nsă nimicească-o stare sfîntă\nși-un soț ca aurul ascuns?\n\nO Dumnezeul meu - plîngînd mă rog mereu\nsă mă ferești curat - de orișice păcat.\n\nPot fi ani lungi de curăție\ntrăiți în felul cel mai sfînt\n- și-ajunge un păcat, ca totul\nsă cadă nimicit și-nfrînt.\n\nPot fi îmbrățișări și lacrimi\nși rugăciuni de neuitat\n- ce mai rămîn din toate-acestea\ncînd le întunecă-un păcat?\n\nPot fi iubiri și legăminte\ncurate și fierbinți ca-n cer\nce mai rămîn, cînd le zdrobește\npăcatul, ca un pumn de fier!\n\nO Dumnezeul meu, ai milă\nde dragostea și taina mea\n- cu prețul morții și-al vieții\najută-mi să le pot ținea!\n"
}