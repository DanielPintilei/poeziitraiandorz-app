{
"t" : "Ce iarnă grea!...",
"d" : "",
"s" : "Ce iarnă grea-mi coboară încet-încet aici\ncum vin din întuneric atîtea negre frici\nși cum îmi prinde-nghețul aceste scumpe flori\ncu teama-nsingurării și-ai frigului fiori.\n\nCe trist stai Tu la mine acuma Drag Isus\nși știu de ce-i aceasta, deși nimic n-ai spus\ncînd ochii grei de lacrimi de ochii mei Ți-ascunzi\nștiu tot ce Te zdrobește - chiar dacă nu-mi răspunzi!\n\nO știu și nu pot Doamne, nici tace, nici vorbi\nnici pot să-mi las povara, nici nu mi-o pot iubi\nnu pot nici sta - nici merge la locul meu dintîi\naripa-mi zice: zboară\niar lanțul: nu! rămîi!\n\nO, Primăvară dulce, cît oare-am să mai zac\nslobozi-mă din gheață, fă zborul să-mi desfac\ntînjesc de dor cu ochii topiți în plîns aici,\nslobozi-mă pe urma plecatei rîndunici!\n\n... Ori trage peste mine odihnitorul lut\nsub el să pot fi liber, ca-n dulcele trecut...\no, vino ia-mi cătușa de care sînt robit\nși ia-mă iar Acasă Frumosul meu Iubit!\n"
}