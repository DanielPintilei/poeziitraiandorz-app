{
"t" : "E timp sortit",
"d" : "",
"s" : "E timp sortit la toate - și toate cîte sînt\nși-au vremea lor, prin Voia Eternului Cuvînt\ne-un timp și pentru cîntec, e-un timp și pentru plîns\ne timp de semănare și e un timp de strîns\nși cel ce cîntă-n vremea cînd s-ar cădea plîngînd\nva plînge pe vecie în flăcări - prea curînd.\n\nE timp pentru iubire - și dacă nu ți-l știi\nrămîi în gheață singur cu anii tăi pustii\ne timp pentru-mpăcare - și dacă nu-l săruți\nrămîi în flăcări singur cu anii tăi pierduți\ncel care tace-n timpul cînd e de mîngîiat\no să culeagă lacrimi și zbucium necurmat.\n\nE-un timp de mîntuire - și dacă-l tot amîi\nsosește grabnic moartea cînd fără ea rămîi\ne-un timp și pentru moarte, dar cînd ajungi să-l vezi\na și sosit trezirea că-i prea tîrziu să crezi\ncel care tot amînă îl prinde un apus\ncînd vede harul unic pierdut pe veci și dus.\n\nO, este-un timp la toate, - ai și tu timpul tău\nca să te-ntorci la Domnul, rupînd cu tot ce-i rău,\nprilejul mîntuirii e numai azi, să știi\nnu-l amîna, căci mîine poți prea tîrziu să vii\ncel care tot nu vine atunci cînd e chemat\ncînd ar voi să vină se va trezi-alungat!\n"
}