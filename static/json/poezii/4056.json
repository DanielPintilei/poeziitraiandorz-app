{
"t" : "Fie-ți gîndul",
"d" : "",
"s" : "Fie-ți gîndul la iubirea unică din Dumnezeu\ncînd vei fi lîngă ispita care te-ar cădea mai greu\ngîndul ei o să-ți ajute să te poți păstra curat\nvrednic de iubirea sfîntă, soț și frate-adevărat!\n\nFie-ți gîndul la nălțimea dragostei frățești dintîi\nca să poți mereu acolo să te nalți și să rămîi\ngîndul ei o să-ți alunge josnicul îndemn lumesc\nși-o să poți privi cu cinste ochii care te iubesc.\n\nFie-ți gîndul la răsplata dragostei păstrată Sus\nca să-ți poți ținea statornic legămîntul ce l-ai pus\ngîndul ei o să te facă să disprețuiești ce-i jos\nși să treci cu biruință peste-ndemnul păcătos.\n\nFie-ți gîndul la frumsețea stării lîngă Dumnezeu\nca să-ți poți purta străinul jug apăsător și greu\ngîndul ei o să-ți păstreze sufletul neprihănit\npînă va sfîrși-acest umblet dureros și nedorit...\n"
}