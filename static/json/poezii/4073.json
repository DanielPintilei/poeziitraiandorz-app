{
"t" : "Degeaba pleci acuma",
"d" : "",
"s" : "Degeaba pleci acuma căutînd să uiți ce-a fost\npăcatul n-are-n lume niciunde adăpost\nde ochiul conștiinței n-ai unde să te-ascunzi\n- va trebui odată la toate să răspunzi!\n\nDegeaba rîzi acuma sfidînd pe Dumnezeu\nnu Lui Îi faci tu răul - ci ție biet pigmeu\nnu pe Hristos Îl vatămi, ci sufletu-ți ucizi\nși singura ta ușă spre Cer pe veci ți-o-nchizi!\n\nDegeaba crezi acuma că-i veșnic scaunul tău\nîn umbra lui stă moartea cu lațul de călău\nîți crezi frumoasă calea și-ajungerea cîntînd\n- și-n prima cotitură stă moartea așteptînd...\n\nDegeaba lupți acuma în contra lui Hristos\ncurînd, să știi, te-așteaptă sfîrșitul rușinos\nla capătul deșartei și scurtei tale vieți\nsatana te așteaptă cu veșnicul dispreț.\n\nMai bine plîngi acuma și smulge-te din laț\ncît încă Domnu-ntinde spre tine-al milei braț\ncăci peste-o clipă poate să fie prea tîrziu\nmulți știu cînd mor aceasta...\n- și-atunci degeaba știu!\n"
}