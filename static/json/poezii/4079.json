{
"t" : "Cînd trebuie o jertfă",
"d" : "",
"s" : "Cînd trebuie o jertfă, - eu mă gîndesc la tine\niubirea mea cerească, frumos și drag copil\nși simt că tu ești prețul izbînzilor divine\nși-aștept să vin-altarul să-l văd cerîndu-ți-l!\n\nCînd gloatele sărmane tînjesc spre dezrobire\nși pentru-a lor salvare se cere-un preț amar\neu simt că tu ești prețul, - frumoasa mea iubire\ntu ai să arzi, ca alții s-ajungă-n stări de har!\n\nCînd gurile flămînde vor leșina-n pustie\nși pentru-a lor viață se cere dat un preț\neu știu că tu ești prețul iubire scumpă mie\nși-ai să te frîngi pe tine, să scapi a lor vieți!\n\nCînd mîinile crispate vor cere-o răstignire\nși pentru-a lumii ură se cere-un preț de dat\neu știu că tu ești prețul frumoasa mea iubire\ncăci cerul nu primește decît un dar curat.\n\nCînd trebuie o jertfă, - iubirea mea tăcută\ntu n-aștepta ca alții să fie răstigniți\npășește tu nainte și crucea ne-o sărută\ntu știi c-am fost în lume la asta rînduiți!\n\n... Atunci și cînd veni-va Hristos în strălucire\ncu răsplătirea celor ce-au ars cu El pe-altar\nrăbdarea ta smerită, frumoasa mea iubire\nva fi-ntre-a Lui podoabe un scump mărgăritar...\n"
}