{
"t" : "Întunecarea",
"d" : "- după Psalm 22, 14-16 -",
"s" : "Șiroaie neoprite de lacrimi, mai fierbinți\nmai grele și amare vărsăm ca niciodată\ncăci lespezi de durere și munți de suferinți\nzdrobesc al nostru suflet bucată cu bucată.\nVin una după alta mereu mai negre știri,\nvin una după alta mereu dureri mai grele,\nși ceas cu ceas ne piere lumina din priviri\nși pas cu pas ne pierdem puterile sub ele.\nPe tot întinsul zării cîntarea a-ncetat\ns-aude numai plînsul mai tainic sau mai tare\ncu mîinile lăsate și capul aplecat\nprivește ca-ntr-o rană în suflet fiecare.\nIeri cît de minunată și dulce răsuna\nfrumoasa Ta cîntare pe-ntinderea senină,\nazi curge numai sînge și plîns din rana grea\niar cupa suferinții-i departe de-a fi plină.\nCa peste-o vie scumpă cînd floarea leagă rod\ns-a năpustit furtuna pe scumpa Ta Lucrare\nși-acum privește Doamne cum macină și rod\nsă-ntindă pustiirea, puteri nimicitoare.\nFrumoșii stîlpi căzură legați și duși pe rînd,\nfrumoasele mlădițe zac rupte și zdrobite\nși-acum privește Doamne cum pribegim plîngînd\nprin jalea și pustiul ruinelor iubite...\nZac harfele uitate alături pe pămînt\nnoi unii lîngă alții stăm muți în grea tăcere\nfrumoaselor speranțe săpatu-le-am mormînt\nși-i moartă parcă iarăși credința-n vreo-nviere.\n"
}