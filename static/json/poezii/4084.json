{
"t" : "Cînd ești trimes... - 2",
"d" : "",
"s" : "Cînd ești trimes să cauți pe alții și să-i aduci la Dumnezeu\natunci și-n fruntea lor se cere, și-n urma lor - să fii mereu\nsă fii și-n frunte îndrumîndu-i și-n urmă să-i ajuți pe toți\n- stăpîn, poți fi oricum la oameni, - părinte doar așa le poți.\n\nCînd ești trimesul mîntuirii, atunci tu trebuie să știi\nsă treci prin tot ce-ai tăi pot trece - de la bătrîni - pîn-la copii\nși-n orice stări pot ei s-ajungă, tu să le simți și să trăiești\nca de la starea lui, pe-oricare spre Dumnezeu să-i strălucești.\n\nSă fii mai nalt ca cel mai vrednic și mai prejos ca cel mai mic\nsă fii desăvîrșit cu-un meșter și-ncepător cu-un ucenic\nsă poți să-nveți pe-un sfînt lumina,\nsă poți să gemi cu-un păcătos\nde la nivelul său pe-oricare să-l nalți mai sus, pîn-la Hristos.\n\nSă știi trăi și-n stări înalte cum numa-n ceruri se trăiesc\nși-n stări ce pot trăi doar porcii, în cel mai josnic fel lumesc\nsă cînți cum numa-n rai se cîntă,\nsă plîngi cum plîng doar cei din iad\nspre-a da avînt la cei ce zboară\nspre-a da curaj la cei ce cad.\n\nNu poți fi prieten și părinte și frate și îndrumător\ncînd nu poți să te faci asemeni cu suferința tuturor\nca de la starea lui pe-oricare pîn-la Hristos să-i duci pe toți\n- orice poți fi oricînd la oameni\npărinte doar atunci le poți!...\n"
}