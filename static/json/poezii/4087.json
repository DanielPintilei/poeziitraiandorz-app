{
"t" : "Ce mult se-ndreptățește",
"d" : "",
"s" : "Ce mult se-ndreptățește omul că n-a ucis și n-a furat\ncă n-a aprins la nimeni casa, că strîmb spre nimeni n-a jurat\ncă n-a nedreptățit pe nimeni luînd ce nu era al lui\noricînd s-ar măsura cu alții, ca el pe lume nimeni nu-i.\n\nSe poate n-a ucis cu parul, se poate n-a furat comori\ndar cu cuvîntul și cu ura el n-a ucis de-atîtea ori?\nse poate n-a prădat avutul cel pămîntesc al nimănui\ndar n-a furat el de la Domnul cînd dezbina Lucrarea Lui?\n\nSe poate n-a făcut păcate cum face orice vinovat\ndar cînd putea să facă-un bine și nu-l făcea, - n-a fost păcat?\ncînd el vedea cum alții sufăr bolnavi și singuri și trecea\nși-ar fi putut să facă-un bine dar n-a făcut, - el ce făcea?\n\nCînd va veni Hristos în Slavă la Judecata Lui, - atunci\nnu de păcate-o să ne-ntrebe ci de-ale dragostei porunci\nnu pentru rele-o să ne-alunge - ci pentru binele știut\nputînd la semeni a li-l face, dar noi trecînd, nu l-am făcut.\n\nO, nu te-ndreptăți pe tine că n-ai aprins și n-ai furat\ncă este decît toate-acestea un mai amar și greu păcat\nacela de-a nu face bine cînd știi și poți trăind mereu\n- mulți credincioși o să alunge pentru aceasta - Dumnezeu...\n"
}