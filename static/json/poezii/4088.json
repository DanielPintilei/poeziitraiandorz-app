{
"t" : "Dacă înc-o dată",
"d" : "",
"s" : "Dacă înc-o dată mai auzi cuvîntul\ncare pîn-acuma nu l-ai prețuit\nprețuiește-l astăzi dulce ascultîndu-l\npoate cea din urmă dată ți-e vestit.\n\nDacă înc-o dată îți mai vezi părinții\nși-azi le mai poți încă spune de cuvînt\nspune-l al iubirii și-al recunoștinții\npoate-i cel din urmă pînă la mormînt.\n\nDacă înc-o dată poți să faci un bine\ncelui care-așteaptă să-l hrănești și-mbraci\nfă-l cu bucurie fericit spre-oricine\npoate-i cel din urmă ce mai poți să-l faci.\n\nDacă înc-o dată frații te mai cheamă\nsă-ți îndrepți purtarea și să-ntorci la toți\nnu-i urî, ascultă-i plin de-o sfîntă teamă\npoate-i cea din urmă dată cînd mai poți.\n\nDacă înc-o dată Domnu-n ușă-ți bate\nși mai stă și-așteaptă încă să-I descui\ninima deschide-ți dragostei curate\npoate-i cea din urmă cercetare-a Lui!\n"
}