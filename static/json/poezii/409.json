{
"t" : "Rugăciunea",
"d" : "- după Psalm 27, 9-11 -",
"s" : "Și totuși Doamne noi n-avem\nalt Dumnezeu decît pe Tine\n- spre cine altul să cădem\nacum cînd ardem în suspine\nși inimile noastre gem\nde rane și de lacrimi pline?\n\nPe nimeni altul noi nu știm\nși nimeni altul nu ne știe\nla cine altul să venim\nși cui să-i spunem decît Ție\nce nedreptate suferim\nce pierderi și ce silnicie?\n\nCăci nimănui noi n-am cîntat\ncîntări atît de minunate\nce Ție, Unuia, Ți-am dat\ncomoara inimii curate\ncînd frunțile ni s-au plecat\npe mîinile împreunate.\n\nPărinții noștri s-au sfîrșit\nca jertfe pentru-a Ta Lucrare\nnoi ani de chin am pătimit\nprin lupte și-ncercări amare.\n- Iar astăzi Doamne ce cumplit\nse calcă totul în picioare...\n\n- Dar Dumnezeule Slăvit\nîn muta noastră tînguire\nnu-i plînsul deznădăjduit\ndin necredință și cîrtire\nci-i jalea unui duh zdrobit\nde-o prea-ndelungă pătimire.\n\nE jalea unui prea duios\nși prea-ncărcat trecut Părinte\nce n-a avut în el frumos\ndecît o dragoste fierbinte\nși cîntecul și plînsul scos\ndin cer, din vis și din morminte.\n\nCădem spre Tine rămînînd\ncu fața de nădejde plină\nsuim calvarul așteptînd\nfăgăduința ce-o să vină\ndin toată inima crezînd\nîn Biruință și-n Lumină.\n\n"
}