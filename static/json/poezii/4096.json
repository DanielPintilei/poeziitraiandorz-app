{
"t" : "N-am avut nimic Isuse",
"d" : "",
"s" : "N-am avut nimic Isuse cînd veneam în lume\nnici cuvînt, nici cunoștință, nici măcar un nume\nnici iubire, nici credință, nici nădejdea-n bine\nnumai lacrima și plînsul le-aduceam cu mine.\n\nNici n-am cîștigat în lume decît harfa-n care\nDumnezeu mi-a pus cîntarea Lui nemuritoare\ncu această harfă - viața mi-o duc de-azi pe mîine\ncîștigîndu-mi cea mai dulce și amară pîine.\n\nȘi pentru această harfă mi-am primit o casă\ncea mai nedorită-n lume dar și mai frumoasă\nși-am aflat și haina cinstei dar și cea de-ocară\nsînt cel mai vorbit de bine și bîrfit din țară.\n\nN-am nici azi nimic în lume decît harfa sfîntă\ncare încă-mi tot mai plînge\nși-ncă-mi tot mai cîntă\ndar și-aceasta am Isuse numai pentru Tine\nea e singura avere ce-o mai port cu mine.\n\nN-am s-aduc nimic Isuse nici cînd vin din lume\nnumai Taina peste care Ți-am pus Scumpu-Ți Nume\nși durerea și cîntarea mea nemuritoare\n- Doamne, sînt de-ajuns acestea să m-aștepți Tu oare?\n"
}