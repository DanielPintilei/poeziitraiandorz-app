{
"t" : "Dragoste necredincioasă",
"d" : "",
"s" : "Dragoste necredincioasă, cît te-am prețuit odată\ncîte flori ți-am strîns din lume, chiar cu inima-nspinată\nam mers mii de căi spre tine cu picioare-nsîngerate\nși ți-am plîns atîtea lacrimi de mi-s genele uscate.\n\nDragoste necredincioasă, ce comori ți-am dat eu ție\nce frumoasă-mpărtășire și ce sfîntă prietenie\nși-n ce-ncredere deplină taina mea ți-am dat-o toată\nnimenea atît cît mine nu te-a prețuit vreodată.\n\nDragoste necredincioasă, - nu știu ce-aș fi fost în stare\nsă pun preț că niciodată n-ai să fii nepăsătoare\nmi-am pus pentru tine cinstea și credința și viața\n- și-astăzi cît de sfîșiată mi-ard și inima și fața!\n\nDragoste necredincioasă, de ce-ai înșelat credința,\nde ce-ai întinat iubirea și-ai trădat recunoștința?\nși cum ai putut fi-n stare să ridici călcîi de iudă\nînspre cel ce ți-a dat ție pîinea lui de lacrimi udă?\n\nTeme-te de focul veșnic ce-o să-ți ardă gura care\nîntinează nume sfinte cu cuvinte-njositoare\nteme-te de Judecata ce-ți va da grozava plată\nce răzbună totdeauna sfînta dragoste-nșelată!\n"
}