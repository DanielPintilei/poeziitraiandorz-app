{
"t" : "Cu privirile în lacrimi",
"d" : "",
"s" : "Cu privirile în lacrimi, Doamne-ajută-mă să pot\nsă vestesc la toți Cuvîntul dragostei ce iartă tot\ncăci cînd Vestea Mîntuirii ți-o cuvîntă ochii uzi\norișicît ai fi-auzit-o, ai dori s-o tot auzi.\n\nCu privirile în lacrimi Doamne-ajută-mă să vin\ntotdeauna-n rugăciune către Tronul Tău Divin\ncăci cînd glasul rugăciunii vine către Cer plîngînd\nBunătatea Ta-l primește pururi binecuvîntînd.\n\nCu privirile în lacrimi Doamne-ajută-mă să spun\norice-ndemn și-orice mustrare\nspre-a-ndrepta pe drumul bun\nchiar mustrarea cea mai aspră cînd cu lacrimi o-nsoțești\nprea-mpietrit ar fi-acel suflet care nu poți să-l topești.\n\nCu privirile în lacrimi Doamne-ajută-mi să primesc\nși pe cei ce-mi poartă ură și pe-acei care-mi greșesc\ncăci cînd nici privit prin lacrimi nu-l faci bun pe-un suflet rău\nîți ajuți și-ți faci un bine măcar sufletului tău.\n\nCu privirile în lacrimi Doamne-ajută-mă să fiu\nși în clipa morții mele cînd la Tine am să viu\ncăci cînd lacrima iubirii ai s-o vezi în ochii mei,\ncu iubirea cea mai dulce ai să mi le ștergi din ei!\n"
}