{
"t" : "Oricît ai auzi",
"d" : "",
"s" : "Oricît ai auzi Cuvîntul\nsă-ți placă să-L auzi mereu\ncă-n El, oricine ți L-ar spune\nîți glăsuiește Dumnezeu.\n\nOricît ai auzi mustrarea\ncînd ai călcat pe ce e drept\nsă n-o urăști, oricine-o spune\nc-așa te faci mai înțelept.\n\nOricît ai auzi durerea\nchemînd ca să-i ajuți cînd poți\nn-o ocoli ci mergi și-ajută-i\nc-atunci ești semenilor soț.\n\nOricît ai auzi cîntarea\ndorește-o să te nalți mai sus\npurtat pe-a ei cerești aripe\nte vei atinge de Isus.\n\nOriunde să te-aștepte foamea\nnu trece fără s-o alini\nc-atunci la masa ta săracă\npoți ospăta trimeși divini.\n\nOricînd te va chema iubirea\nnu trece fără s-o săruți\nc-atunci în casa ei cerească\nstăpîn și soț ai să te muți.\n"
}