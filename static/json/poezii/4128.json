{
"t" : "Trec anii...",
"d" : "",
"s" : "Trec anii buni, trec anii răi ca norii peste creste\nși vine-o zi cînd nici gîndești cu-a morții neagră veste\ntrec anii tari, trec anii slabi ca umbrele grăbite\nși vine clipa cînd rămîn privirile-mpietrite.\n\nTrec anii sănătoși și vin cei plini de suferințe\nce bine-ar fi să ni-i scutim de-amarele căințe\ncînd anii faptelor i-avem, ce har e-a face bine\ncăci vin și anii cînd ai vrea, dar nu mai are cine.\n\nTrec anii florilor și vin ai poamelor frumoase\nferice-acei cu pomii plini de roadele mănoase\ncăci anii de cules sosesc, - să le-mplinim dobînda\ncăci vine Cel ce ne-a sădit, cu slava ori osînda.\n\nTrec și-anii cei amari și vin și anii bucuriei\nferice-acei ce mor primind răsplata Veșniciei\ncăci anii plînsului sînt scurți, - dar ai cîntării sfinte\npentru acei ce și i-au strîns, stau nesfîrșit nainte!\n"
}