{
"t" : "Legămîntul",
"d" : "- după Psalm 51, 13 -",
"s" : "Doamne Dumnezeul clipelor solemne\nlîng-a patruzecea piatră de hotar,\njertfa Oastei Tale vine-acum să-nsemne\nlegămînt de sînge pe-un trecut amar.\nCînd sfîrșind robia grea și-ndelungată\nașteptam Canaanul fără de dușmani\na venit pustia mai înfricoșată\ncu calvarul celor patruzeci de ani.\nLipsa mîngîierii, lipsa hranei sfinte,\nlipsa îndrumării, multele nevoi,\nau topit în lacrimi tot ce-a fost nainte\ndragoste, credință și nădejde-n noi.\nMăcinați de toate au venit dușmanii\ncu vorbiri de înger, vinovat mijloc...\n- și-nșelați vitejii, au crezut sărmanii\nde-a rămas în urmă scrum, ca după foc.\nDar cuptorul astăzi, fără de cruțare\ncurățind ce-i aur și-alegînd ce-i lut\nsapă-adînc hotarul ultim de la care\nvom lua eroic drumul cunoscut.\nLa hotaru-acesta, pentru tot ce vine\npunem Doamne astăzi stîlp de legămînt\ns-ascultăm în totul-totului de Tine\nși să-i dăm Lucrării primul ei avînt.\nArătîndu-i Ținta care s-o atingă\narăta-i-vom drumul clar prin voia Ta\nși pe toți vrăjmașii care să-i învingă\nca s-ajungă-odată ce-ai dorit din ea.\n"
}