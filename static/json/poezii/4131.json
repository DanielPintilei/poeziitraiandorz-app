{
"t" : "O, Adevăr, ce greu ești",
"d" : "",
"s" : "O, Adevăr, ce greu ești astăzi pentru atît de multe frunți\ncă mulți nu pot să te ridice nici pîn-la perii cei cărunți\nși pier prin mlaștina minciunii întunecați și otrăviți\nei care-ar fi putut prin tine să fie-atît de străluciți.\n\nO, Dragoste, și tu ce grea ești, că multe inimi pînă mor\nnu izbutesc să te ridice nici pîn-la jumătatea lor\nși pier în viermăria urii și-n cel mai fioros ghețar\nei care-ar fi putut prin tine să guste-al cerului nectar.\n\nO, Adevăr, oriunde Te-aflu îmi ești ca soarele cel drag\nmereu spre Tine-ntorc privirea ca după cel mai dulce steag\nde Tine mi-am legat viața pe veci,\nde-aici și pînă-n cer\nînvățătura Ta s-o dărui - și-nțelepciunea Ta s-o cer.\n\nO, Dragoste, - oricînd mă afli îmi vindeci cîte-o rană grea\nși-n cea mai dulce-mbrățișare cuprinzi singurătatea mea\ntu te-ai legat de-a mea viață, pe veci\nde-aici și pînă-n cer\nînlăcrimarea mea ți-o dărui și sărutarea Ta Ți-o cer...\n"
}