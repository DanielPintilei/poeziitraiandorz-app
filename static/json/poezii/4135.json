{
"t" : "Spune-ți inimii...",
"d" : "",
"s" : "Spune-ți inimii să tacă în durere și-n mînie\ncă-n mînie și-n durere omul spune ce nu știe\nși lucrează ce nu-i bine și ia hotărîri nebune\n- a putea tăcea-n mînie, este-o mare-nțelepciune.\n\nSpune-ți inimii să rabde la necaz și la-ncercare\nnu regretă niciodată cel care-a avut răbdare\ndar regretă totdeauna cel ce n-a lăsat să treacă\nși-a spus vorba ne-nțeleaptă care trebuia s-o tacă.\n\nSpune-ți inimii s-aștepte cînd știi bine că-ai dreptate\nvine-o zi cînd ea se-nalță mai puternic decît toate\nn-a rămas nici de rușine nici de pagubă vreodată\ncel ce-a așteptat dreptatea ce-i fusese încălcată.\n\nSpune-ți inimii să creadă chiar și-n vremile mai grele\nDumnezeu e totdeauna mai puternic decît ele\nvremurile nu țin veșnic, pe tirani îi ia furtuna\nDumnezeu, pe cel ce crede însă-l scapă totdeauna.\n\nSpune-ți inimii să lupte pentru cauza cea frumoasă\nadevărul, de rușine, Dumnezeu în veci nu-l lasă\nnici iubirea înjosită, nici dreptatea în osîndă\ncine luptă pentru ele, fie sigur de izbîndă!\n"
}