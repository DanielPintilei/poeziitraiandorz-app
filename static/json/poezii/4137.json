{
"t" : "La Ospățul Dărniciei",
"d" : "",
"s" : "La Ospățul Dărniciei ce va fi odată-n Rai\nnumai facerea de bine poate face-un loc să ai\nde aceea fă cît bine știi acum și poți să faci\nbinefacerea-ți ajută cel mai sfînt veșmînt să-mbraci.\n\nPe cărările iubirii poartă-ți inima mereu\nprin Edenul ei se umblă, cel mai nalt cu Dumnezeu\npe cărările-i frumoase spinii se preschimbă-n crini\nși din orice colț de cîntec te sărută ochi divini.\n\nÎn întîmpinarea milei mergi mereu cu ochii uzi\nsă duci numai mulțumire unde vezi și cît auzi\ncăci cînd mîngîi sărăcia și alini suspinul greu\nși cînd ștergi un ochi de lacrimi - împrumuți pe Dumnezeu.\n\nLa Izvoarele Luminii mintea ta ți-o du smerit\nși-Adevărul prețuiește-L ca pe-un aur strălucit\ncă nu-i har ca-nțelepciunea ce te-ndrumă luminos\ndîndu-ți și cinstirea lumii - și cinstirea lui Hristos.\n"
}