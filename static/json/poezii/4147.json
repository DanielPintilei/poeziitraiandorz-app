{
"t" : "Eu nu-mi voi urî",
"d" : "",
"s" : "Eu nu-mi voi urî durerea ci-o voi binecuvînta\ncăci ea m-a făcut, cu lacrimi eu să pot acum cînta\nși ea m-a-nvățat să aflu, să aleg și să pătrund\nAdevărul și Iubirea care-n Jertfă se ascund...\n\nEu binecuvînt durerea, căci în sfîntul ei cuptor\nmi-am primit, trimis din ceruri cîntecul nemuritor\nși numai arzînd acolo mi-am împreunat divin\ninspirația cu harul și furtuna cu senin.\n\nEu îi mulțumesc durerii că m-a învățat s-aștept\nvremea care-aduce-odată răsplătirea celui drept\nca și vremea ce zdrobește pe-ngîmfat și mincinos\nși să știu că vremea asta n-o prea-ntîrzie Hristos!\n\nEu îi datorez durerii o recunoștință-n veac\ncă m-a învățat Cuvîntul cum să-L spun și cînd să-L tac\ncă m-a dus să aflu taine care zac cel mai afund\nși-adevărul care-n suflet cei mai mulți viclean l-ascund.\n\nEu voi mulțumi de-a pururi Dumnezeului Slăvit\ncă în felul cel mai crîncen mi-a dat tot ce-am suferit\ncă-n văpaia cea mai albă mi-a-mbrăcat al slavei in\n- numai ce-am creat acolo are-n el ceva divin...\n"
}