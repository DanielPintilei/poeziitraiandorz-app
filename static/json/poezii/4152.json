{
"t" : "Dacă poți avea",
"d" : "",
"s" : "Dacă poți avea credință nu-l huli pe cel ateu\nci te roagă căci i-o poate s-o dea și lui Dumnezeu\ncă, credința-ntîia oară e un dar Dumnezeiesc\nși numai apoi e-un merit al acelor ce-o doresc.\n\nDacă poți avea curajul de-a-nfrunta pe inamic\nnu-l huli pe cine n-are și nu rîde pe cel mic\ncă și îndrăzneala este tot un dar primit din cer\nși numai apoi e-un merit al acelor care-o cer.\n\nDacă poți avea răbdare cînd ajungi la mare greu\nnu-l huli pe cine strigă și se vaită mereu\ncăci și a avea răbdare este tot un dar divin\nși numai apoi e-un merit al acelor care-o țin.\n\nDacă poți tăcea-n prigoană și poți suferi-n cuptor\nnu-l huli pe cel ce plînge cînd lovirile-l prea dor\ncăci și a tăcea cînd suferi este tot un dar de Sus\nși numai apoi e-un merit cui privește la Isus.\n\nCi mai bine înțelege-i și te roagă umilit\ncă nu știi cînd de-o ispită te trezești și tu trîntit\nși nu știi cînd pe el harul îl ridică și mai sus\ncînd te-ncrezi smerit în Domnul, înțelegi și taci supus.\n"
}