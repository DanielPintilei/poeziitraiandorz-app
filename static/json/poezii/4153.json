{
"t" : "Greu trăiești nevinovat",
"d" : "",
"s" : "Greu trăiești nevinovat\npe-un pămînt plin de păcat\ndar ușor mori la sfîrșit\ncînd în cinste-ai viețuit.\n\nGreu e ziua să fii drept\nprintre cîți te prind de piept\ndar ușor e noaptea cînd\nsomnul tău e lin și blînd.\n\nGreu e drumul cel cinstit\nprintr-un loc nelegiuit\ndar ușor e-acel ajuns\nfără vreun păcat ascuns.\n\nGreu e-n munca cea de jos\ncînd ai cuget credincios\ndar ușor e rodul strîns\ncu sudoare și cu plîns.\n\nGreu e-n lupta sfîntă az’\nîn batjocuri și-n necaz\ndar ușor va fi-n curînd\nla cunună ajungînd.\n\nGreu e-acum cu Dumnezeu\nîntr-un veac și-un loc ateu\ndar ușor și fericit\nva fi-n veacul nesfîrșit!\n"
}