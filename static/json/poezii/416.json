{
"t" : "De nu primești nimic străin",
"d" : "- după 2 Cor. 3, 18 -",
"s" : "De nu primești nimic străin\nîn duhul tău și-n minte\nlumina gîndului senin\nîți va luci-n cuvinte.\nDe nu-ți pătezi cu nici un rău\na cugetului unde\ntot mai adînc lăuntrul tău\nsfințirea-l va pătrunde.\nDe nu-ți arunci nepăsător\nclipita niciodată\ncu rod etern strălucitor\nduci viața ta-ncărcată.\nDe nu-ți lași frații-ndurerați\nsă plece sau s-aștepte\nmereu mai drept ai să străbați\ncărările-nțelepte.\nDe nu-ți lași duhul ispitit\nsă cadă-n neascultare\nîn chip curat și liniștit\nte-mbraci spre sărbătoare.\nDe nu te-abați din legămînt\nci-l ții în gînd și-n faptă\nnu știe minte și cuvînt\nce slavă te așteaptă.\n"
}