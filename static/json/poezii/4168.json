{
"t" : "Ce-aproape sînt",
"d" : "",
"s" : "Ce-aproape sînt sicriul și leagănul aici\nce-aproape este vremea să cazi, cînd te ridici,\nce-aproape e apusul de orice răsărit\n- gîndește la plecare îndată ce-ai sosit!\n\nCe-aproape este plînsul de orice rîs ușor\nce-aproape este-ajunsul de orice călător\nce-aproape este jalea de veselia ta\n- gîndește la aceasta nainte de-a nopta.\n\nCe-aproape e regretul de-orice cuvînt călcat\nce-aproape este iadul de orișice păcat\nce-aproape e rușinea de orice poftă rea\n- gîndește la aceasta cît n-ai căzut în ea.\n\nCe-aproape-i prăbușirea de orice tron lumesc\nce-aproape-i Judecata de toți cei ce-o hulesc\n- dar și Hristos ce-aproape-I de-ai Lui pentru-a-i salva\ngîndește și la asta cît încă-o poți avea!\n"
}