{
"t" : "Cînd era credința bună",
"d" : "- după Apoc. 2, 4-5 -",
"s" : "Cînd era credința bună\nmergea noaptea fără lună\npe ninsoare și furtună\nnumai să fie-mpreună\npe-ntuneric și pe tină\nnu era nimic s-o țină.\n\nErau frații peste munte\nși-i părea că-s ici la punte,\nerau frații peste țară\nși-i părea că-s ici afară,\nera rugăciunea lungă\nși-i părea că nu-i s-ajungă\nerau lacrimi nu știu cîte,\nerau uși nezăvorîte,\nerau gînduri fericite,\nzilele numa-nsorite,\nochii numai împreună,\ngîndul numai voie bună.\nDintr-o pîine cît era\nluau toți și s-ajungea,\nera casa plină-plină\nși tot mai doreau să vină.\nEra lumea cît un sat\nnu vedea nici un păcat.\nCăci din cîți treceau pe prag\nDumnezeu era mai drag...\n\n... Dar de cînd credința moare\nnu mai merge nici pe soare.\nVremea-i dulce, calea-i bună\nea nu merge nici pe lună\nnu-i nici noapte, nu-i nici tină\ndar ea tot găsește vină.\n\nFrații-s numai peste vale\ndar ea nu-și mai face cale.\nFrații-s numai în grădină\ndar ea n-are timp să vină.\nAltul sufere și moare\ndar ea șade și n-o doare.\nRugăciunea-i pare lungă\nlenevia i-o alungă,\nlacrimile-s tot mai rare\nușa-i tot mai cu zăvoare,\ngîndurile-s tot mai grele\nnoaptea-i tot mai fără stele\nvorbele-s tot mai deșarte\ninima-i tot mai departe\nși din cît belșug s-ar strînge\npentru Domnul nu s-ajunge.\nȚara-ntreagă de-ar străbate\nn-ar vedea decît păcate.\n- Căci din cîți se duc și vin\nDumnezeu i-e mai străin...\n\n"
}