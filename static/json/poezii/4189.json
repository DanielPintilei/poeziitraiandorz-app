{
"t" : "Nu vă-nșelați cîntînd",
"d" : "",
"s" : "Nu vă-nșelați cîntînd fățarnic de dragoste la toți mereu\ncînd nu-i în voi demult nici urmă din dragostea lui Dumnezeu\ncuvîntul numelui ei dulce îl spuneți și-l cîntați mințind\nspre-a-i face ca pe voi fățarnici pe-acei ce-n curse vi se prind.\n\nNu înșelați măcar pe alții, mereu de dragoste spunînd\ncînd voi nimic din sfînta-i taină n-aveți în suflet, nici în gînd\ncuvîntul ei cel scump e faptă și-i lacrimă și-i umblet sfînt\nvoi cei cu umblete ascunse de ce-ntinați acest cuvînt?\n\nÎn dragoste nu-i îngîmfare nici dezbinări - cum faceți voi\ncînd într-un fel vorbiți din gură - și-n alt fel vă purtați apoi\naceasta-i dragostea minciunii ce umblă înșelînd mereu\nca să dezbine și dărîme tot ce-i sfințit de Dumnezeu.\n\nVorbiți de dragoste și spuneți că n-o au alții, - spre-a putea\nsă-i faceți pe creduli s-ajungă ca voi, în starea voastră rea\nși astfel înșelați pe-aceia ce-n slăbiciuni merg șchiopătînd\nfii ai Gheenei cum voi sînteți, - ba mult mai răi - din ei făcînd.\n\n... În dragostea adevărată e tot ce-i bine și frumos\nsmerenie, sinceritate și ascultare în Hristos\ndar unde-i numai dezbinare și îngîmfare și minciuni\ne dragostea cea blestemată ce-o au cei trufași și nebuni.\n"
}