{
"t" : "Lăudăm pe Domnul nostru",
"d" : "- după Psalm 136, 5 -",
"s" : "Lăudăm pe Domnul nostru căci în veac El este Bun!\nlaude pe Domnul toate cîte Lui I se supun\ncîți ascultă voia-I sfîntă,\ncîți porunca Lui o țin\nlaude cu bucurie al Lui Nume-n veci, amin.\nLăudăm pe Domnul nostru\ncăci nu-i dumnezeu ca El\nEl e Cel Prea Nalt\nși toate Lui se-nchină-n orice fel\nLui se-nchină cerul veșnic\ncăci ca Domnul nimeni nu-i\ntoți conducătorii lumii să se-nchine\nnumai Lui.\nNumai laudele Sale să răsune peste tot\ncăci Prea Nalt și Preaputernic\neste Domnul Savaot\nși în veac ține-ndurarea ce-o arată tuturor\nlăudat să fie Domnul Cel Preabun și-ndurător.\nLăudăm pe Domnul care este-al domnilor Stăpîn\ndupă voia Lui sînt toate cîte vin\nși cît rămîn\ndupă-a Lui înțelepciune-s rînduite cîte sînt\nlăudăm pe Domnul care este Nepătruns de Sfînt.\nLăudăm pe Domnul,\nnumai al Lui Nume-L lăudăm\ncăci doar Lui I se cuvine toată lauda\nsă-I dăm\ntoată cinstea\nși-nchinarea\nși cîntarea pînă-n veac\nnumai Domnului s-o nalțe\ntoți cîți voia Lui o fac.\nLăudăm pe Cel ce Singur\nface-atît de mari minuni\ncare face să răsară soare peste răi și buni\ncare-aduce ploaie rodnic\npeste tot pămîntul Său\ncare-arată-o nesfîrșită\nmilă chiar spre cel mai rău.\nLăudăm pe Domnul care este veșnic Credincios\ncare poate să ridice\nchiar din locul cel mai jos\ncare poate să doboare\nchiar și locul cel mai sus\ncare poate să-mplinească totdeauna\ntot ce-a spus.\nLăudăm pe Domnul care\npentru toți ai Lui a fost\nStînca Tare în primejdii,\nZid puternic de-adăpost\nUmbră dulce-n foc și-n arșiți\nși căldură-n viscoliri\ntoți ne datorăm viața marii Lui milostiviri.\nLăudăm smeriți pe Domnul\ncăci doar Domnul a făcut\ntot ce este,\ntot ce poate fi văzut și nevăzut\ntot ce vine și rămîne,\ntot ce-a fost și n-a rămas\ntot ce crește sau se uscă\nse supune sfîntu-I glas.\nLăudăm cu drag pe Domnul\nîn al serii ceas plăcut\nîn al nopții timp de veghe sau de somn\nsub sfîntu-I scut\nîn a dimineții vreme\ncînd un nou har așteptăm\ntoată ziua, toată viața noi pe Domnu-L lăudăm.\nLăudămu-L și cu lacrimi,\nlăudămu-L și cîntînd\ncăci prin toate ni Se-arată milostiv\nși bun\nși blînd\nși prin toate nu dorește decît bine să ne dea\nchiar și celui care-și are inima nespus de rea.\nLăudămu-Te pe Tine Dumnezeule-ndurat\nce nespusă bunătate pentru noi ai arătat\ncare le-ai făcut pe toate cîte sînt\nși le privim\ntoate pentru cîte\nȚie,\nnumai Ție-Ți mulțumim.\nTe rugăm întotdeauna dă-ne duh și dă-ne glas\nsă Te lăudăm pe Tine în oricare zi și ceas\nsă Te lăudăm pe Tine cu oricare pas și gînd\ntoată lauda se cade numai Ție, orișicînd.\nNumai Ție, să-Ți înalțe laudele lor în veac\nnecuprinsurile toate ce se fac sau se desfac\ntot nenumărul acelor care trec și care vin\nde-a Ta laudă să fie Doamne, Universul plin.\n"
}