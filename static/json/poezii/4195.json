{
"t" : "Au și cuvintele-o durere",
"d" : "",
"s" : "Au și cuvintele-o durere și-un chin și-o suferință-a lor\ncînd sînt silite să ascundă sau să arate ce nu vor\ncînd sînt împinse să zdrobească un adevăr într-un blestem\natunci cuvintele-au o spaimă în care tremură și gem.\n\nCe dar divin este cuvîntul, ce cu etern și unic rost\nși cum s-ar cere spus de-oricine cum cel Dintîi Cuvînt a fost\nn-ar trebui rostit cuvîntul decît cucernic și pios\ndin Adevăr și din Iubire - așa cum l-a rostit Hristos.\n\nDar ce mult sufere cuvîntul cînd îl împingem în noroi\ncînd îl sucim, cînd îl ascundem și cînd e necinstit de noi\ncu cît de sfînt respect s-ar cere să spunem orișice cuvînt\ndar ce murdar și ușuratic îl spun atîția pe pămînt!\n\nCe-nfricoșată-nvinuire va spune-odată la Sfîrșit\nîn contra nebuniei noastre cuvîntul nostru chinuit\ncum ne va-nvinui în fața Înfricoșatului Județ\ncuvîntul spus cu-nșelăciune, cu nedrepte și dispreț!\n\nSă-ți fie teamă de cuvîntul pe care-l taci ori îl grăiești\ncăci și lui Dumnezeu și lumii el te arată cine ești\nși-n Veșnicie te vei duce la Cel Milos\nori cel călău\ndupă osînda sau răsplata ce-ți va rosti cuvîntul tău!\n"
}