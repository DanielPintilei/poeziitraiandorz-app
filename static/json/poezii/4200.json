{
"t" : "Caută-ntruna",
"d" : "",
"s" : "Caută-ntruna Adevărul căci el nu-i ușor de-aflat\nvorbele cu cît mai multe ți-l ascund nu ți-l arat’\ncărțile nu-l spun pe rînduri, ci pe-alături și pe sub\n- cînd e-o lebădă ce tace, cînd e un zglobiu hulub...\n\nNu disprețui săracul - căci și tu ești un sărac\nnumai Adevărul este bunul ce-ți rămîne-n veac\npune-i vorbei tale lacăt, pune-i faptei tale frîu\nși nu-ți crede-ntinsă Ținta, dincoace de-al morții rîu.\n\nNu vorbi de naintașii sfinți și vrednici și eroi\npînă nu-ți înalți viața mai presus de-orice noroi\nintră, prin Înțelepciune unde-i Adevărul zeu\nși vei descuia chivotul tainelor lui Dumnezeu.\n\nCît pămînt ai sub picioare, atîta ai deasupra cer\ngîndurile, - amîndouă deopotrivă ți le cer\nînsă Adevărul spune mai întîi de Cer s-asculți\nDumnezeu împărățește prin cei buni, - nu prin cei mulți.\n\nCaută pacea și aleargă după Adevăr mereu\ndoar așa poți fi prieten și copil lui Dumnezeu\nAdevărul o să-ți schimbe spinii frunții în curînd\nîn Cununa ce răsfrînge slava-n veci crescînd, crescînd...\n"
}