{
"t" : "Am umblat prin soare",
"d" : "",
"s" : "Am umblat prin soare și arșiță grea\nprea-ndelungă parte din viața mea\nși dogoarea aspră m-a negrit prea greu\nși-a umplut de rane grele chipul meu.\n\nNu vă-ntoarceți fața cînd vedeți cum sînt\nnici grăiți în grabă un amar cuvînt\ncăci se poate mîine să fiți voi așa\nsau veți fi-ntr-o stare poate și mai rea.\n\nNu grăbi să judeci vina nimănui\ncă-a ta vină-i poate mai grea ca a lui\nși cînd te ajunge vremea s-o plătești\npoate mai grea faptă ai să ispășești.\n\nCi întotdeauna ai spre toți un gînd\niertător și pașnic, iubitor și blînd\ncă nu-i știi ce lupte și dureri au tras\nsau ce-i mai așteaptă poate peste-un ceas.\n"
}