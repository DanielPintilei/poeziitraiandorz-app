{
"t" : "N-am renunțat",
"d" : "",
"s" : "N-am renunțat la cîntec, nici chiar acuma cînd\nmi-e inima zdrobită și harfa sîngerînd\ncăci renunțînd la cîntec aș renunța la har\nși n-ar fi-n lumea asta un umblet mai amar.\n\nN-am renunțat la lacrimi, chiar dacă ochii-mi ard\ncăci dragostea e vasul cu mirul meu de nard\nși-n lacrimi e izvorul a tot ce e frumos\nde-aș renunța la ele, m-aș pierde de Hristos.\n\nN-am renunțat la jertfă oricît ar fi de grea\ncăci fără ea s-ar stinge pe veci lumina mea\ndin jertfă și cîntare e tot ce-am dulce eu\ncînd m-am desprins de ele, m-am rupt de Dumnezeu.\n\nȘi nu renunț la toate ce-mi cer un preț amar\ncăci doar așa-mi răscumpăr nălțimile de har\nde n-aș purta o clipă povara lui Hristos\nîn primul val m-aș pierde - și-n veci n-aș mai fi scos.\n\n... O, nu-mi lua durerea și sarcina Isus\nci lasă-mi-le-acolo pe umeri cum le-ai pus\nprin valurile tulburi și repezi pe-unde trec\ndoar ele mă ajută să nu cad să mă-nec!\n"
}