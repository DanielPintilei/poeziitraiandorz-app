{
"t" : "Eu binecuvînt Durerea",
"d" : "",
"s" : "Eu binecuvînt Durerea, căci în sfîntul ei cuptor\nmi-am primit trimes din ceruri cîntecul nemuritor\nși numai arzînd acolo mi-am împreunat divin\ninspirația cu harul, prin furtuni către senin.\n\nEu îi mulțumesc Durerii că m-a învățat s-aștept\nvremea care-aduce-odată răsplătirea celui drept\nca și vremea ce-l zdrobește pe-ngîmfat și mincinos\nși să știu că vremea asta n-o prea-ntîrzie Hristos.\n\nEu voi mulțumi de-a pururi Dumnezeului Slăvit\ncă în felul cel mai crîncen mi-a fost dat tot ce-am primit\ncă-n văpaia cea mai albă mi-a-mbrăcat al Slavei in\ncăci doar ce-am creat acolo poartă-n el ceva divin.\n\nDumnezeule-al Durerii, - știu că pentru orice har\ntrebuie un preț de jertfă cît mai nalt și mai amar\ncere-mi-l și dă-mi puterea să-l pot da cît mai frumos\nca tot ce-Ți dau și eu Ție, să-Ți dau vrednic de Hristos!\n"
}