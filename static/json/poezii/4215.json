{
"t" : "Aceste frunze care-mi cad",
"d" : "",
"s" : "Aceste frunze care-mi cad ca-n toamnele senine\nce liniștite se desprind de ramurile pline\nsub ele se ivește-acum frumoasa roadă coaptă\nce Mîna Bunului Stăpîn cu-al ei cules - așteaptă.\n\nCe dulce-mi simt acel fior al bucuriei sfinte\ncu care-I voi păși tăcut și-nlăcrimat nainte\ncu toate crengile-atîrnînd - rămase fără frunză\nca roada dragostei de El nimic să nu-mi ascunză.\n\n... Cădeți mai grabnic frunze mari, să nu-mi rămîneți una\ncă nu voi - vorbele-mi sînteți, ci faptele cununa\nvoi frunze ale mele-ați fost doar șoaptele sub care\ns-au copt ascunse-aceste dulci cîntări nemuritoare.\n\nCulege-mi-le Drag Isus, cu Mîna Ta curată\nduios și dulce cum le-am vrut să Ți le strîngi odată\niar dac-ai vrea să-mi dai în schimb răsplata cea mai mare\natinge-mi ochii mei plecați cu-o dulce sărutare...\n"
}