{
"t" : "De cînd n-ai plîns tu oare, de cînd?",
"d" : "",
"s" : "De cînd n-ai plîns tu oare, de cînd n-ai plîns cu-amar\n- cu cît păcat de-atuncea ți-ai încărcat viața\nși totuși pe-al tău suflet nu-l arde-un strop de jar\nși nici doi stropi de lacrimi nu-ți mai topește gheața.\n\nDe cînd n-ai plîns în taină pe-o rugăciune-arzînd\nspre Domnul ce pe Cruce păcatul tău îl poartă\n- de cînd n-ai plîns tu oare - și oare pînă cînd\nnepăsător zaci încă în starea asta moartă?\n\nDe cînd n-ai plîns de dorul de frați și de Cuvînt\nde care stai departe închis în neascultare\ncum crezi că vei răspunde la Tronul Celui Sfînt\nși cum nu te cutremuri de-osînda viitoare?\n\n... O, vino spală-ți ochii în fluviul de har\nși leapădă-ți orbia în poala pocăinței\ntopește-ți de pe suflet satanicul ghețar\nîn flacăra divină a lacrimii căinței!\n"
}