{
"t" : "Cîntarea de laudă",
"d" : "- din Exod 15, 1-19 -",
"s" : "Partea 1\nEu Domnului cînta-voi căci Slava Și-o arată\nEl năpustit-a-n mare pe cal și călăreț\nîn Domnul Cel Puternic tăria mea e toată\nși-al cîntecelor mele temei de mare preț.\nEl m-a scăpat, El este Stăpînul meu Cel Tare\nși Domnul meu Cel care în veci Îl voi slăvi\nEl Dumnezeul Unic al tatălui meu, care\npe totdeauna-n viață doresc a-L preamări.\nEl e-n Viteaz războinic și Domnul e-al Său Nume\nEl aruncat-a-n mare pe Faraon și-ai săi\npe veci îi înghițiră a Mării Roșii spume\ns-au pogorît în funduri de ape toți cei răi.\nPuternica Ta Dreaptă vestitu-Și-a tăria\ncu Mîna Ta o Doamne zdrobit-ai pe vrăjmași\ndobori în praf vrăjmașii - și-acolo jos îi lași.\nCînd Tu-Ți pornești mînia îi mistui ca pe trestii\ncu-a Ta suflare apa atunci ai grămădit\ns-au ridicat talazuri ca zidurile crestii\nși valurile-n mijloc de mări s-au întărit.\nZicea atunci vrăjmașul: - gonindu-i îi voi prinde\nîi voi prăda... cu ură pe ei m-aș răzbuna.\n- Dar Tu-ai suflat o Doamne și marea cît cuprinde\ni-a acoperit... Ca plumbul s-au afundat în ea.\nPartea 2\nCine e ca Tine oare,\nDoamne, între dumnezei\ncine-i minunat ca Tine\nSfînt și Mare-n tot ce vrei?\nTu ai izbăvit poporul\nprin puterea Ta-l îndrepți\nspre lăcașurile sfinte\nunde-ndurător l-aștepți.\nSpre vrăjmași întins-ai Mîna\nși mormîntul i-a-nghițit\nprin a Ta-ndurare sfîntă\npe-ai Tăi i-ai călăuzit.\nNeamurile-aflînd aceasta\ntoate se vor înfrica\nfilistenii stau cu groază\nși Edomul tot așa.\nÎi apucă-al fricii tremur\npe vitejii moabiți\nleșinați de spaimă umblă\ntrufașii cananiți.\nToți vor fi cuprinși de groază\nteama îi va apuca\nvăzînd brațul Tău puternic\nvăzînd măreția Ta.\nSta-vor muți precum stă piatra\npînă-ai Tăi vor fi scăpat\nDoamne, pînă-Ți treci poporul\ncare l-ai răscumpărat.\nPartea 3\nTu îi vei aduce și-i vei așeza\npe-al Tău munte mare, moștenirea Ta\npe-acel loc pe care Ți l-ai pregătit\nca lăcaș o Doamne, sfînt și neclintit.\nTemplul cel zidit de Mîna Ta pe plac...\nși-atunci Domnul fi-va Domn în veac de veac\nc-ai lui Faraon cei mulți s-au înecat\ncălăreții lui în mare au intrat.\nPeste ei adus-a Domnul-al mării val\nși nu mai scăpară călăreț și cal\nînsă pe Israel Domnul l-a scăpat\nl-a trecut prin mare ca pe-un loc uscat.\n"
}