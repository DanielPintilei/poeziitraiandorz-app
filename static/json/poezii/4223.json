{
"t" : "Face să pierzi",
"d" : "",
"s" : "Face să pierzi orice cale pentru calea ta cea bună\norișice cununi din lume pentru veșnica-ți cunună\norice ținte-nșelătoare pentru Ținta ta măreață\nși-orice vieți din lumea asta pentru Veșnica Viață.\n\nFace să pierzi orice prieten pentru Prietenul Cel Dulce\nși să suferi orice chinuri ca să-ți duci frumoasa cruce\nși să verși oricîte lacrimi pentru scumpa ta iertare\ncăci cîștigul strîns în jertfă e de mii de ori mai mare.\n\nFace să-ți jertfești odihna pentru frații de credință\nface pentru Cauza Sfîntă să-nduri orice suferință\ncăci pe cei ce-și tac durerea ca să biruie Cuvîntul\no să-i încunune Cerul și-o să-i laude Pămîntul.\n\nFace-n lume să dai totul pentru Adevăr și Bine\nnumai astea vor rămîne peste flăcări și ruine\ncine pentru Bine moare și pentru-Adevăr trăiește\nCeru-l binecuvîntează și Pămîntu-l fericește!\n"
}