{
"t" : "Ți-ai tot pierdut din clipe",
"d" : "",
"s" : "Ți-ai tot pierdut din clipe, din zile și din ani\npe mulți dintre prieteni ți i-ai făcut dușmani\nși multe gînduri bune le-ai tot lăsat napoi\nși-acum o ceață groasă te-mpinge spre noroi.\n\nRînjind satana vine spre tine-ncet-încet\nfăcîndu-ți ce-a fost dulce în fiere și-n oțet\nprietenii și frații ți-a spus să-i lași demult\nși ce-aveai bun în tine la-ndemnul lui ți-ai smult.\n\nCîte prilejuri sfinte, pe rînd le-ai lepădat\nîndemnurile bune le-ai frînt și le-ai călcat\nvrăjmaș privind spre ceruri sfidai pe Dumnezeu\niar astăzi iată plată ți-e blestemul cel greu.\n\nCu ce-ai rămas din toate cîte-ai sperat cîndva\nacum cînd vine moartea și n-o poți alunga\nce-aștepți să-ți dea satana în iad sărman ateu\ncînd ai ucis lumina și-ai rîs de Dumnezeu!\n\n... O, dacă cea din urmă clipită-ai mai putea\nsă-ți plîngi zdrobit păcatul cu jalea cea mai grea\nHristos ți-ar mai întinde și ție-un ultim har\n- dar în clipita morții minuni se fac prea rar!\n"
}