{
"t" : "Cîntarea lui Moise",
"d" : "- din Deuteronom 32, 1-43 -",
"s" : "Partea 1\nLuați aminte ceruri și eu voi grăi\ntu pămînt ascultă, că eu voi vorbi.\nCa o ploaie curgă-nvățătura mea\nprecum cade roua, fie ea așa.\nCă eu voi cinsti Numele Domnului\ndați Domnului nostru slavă, numai Lui.\nEl e Stînca, - drepte sînt a Lui cărări\nși desăvîrșite-s toate-a Lui lucrări.\nCredincios e Domnul și Adevărat\nDumnezeul nostru Drept e și Curat.\nDar ei s-au stricat, netrebnici s-au făcut\nun neam îndărătnic și nepriceput.\nOare-așa pe Domnul vreți să-L răsplătiți\noameni îndărătnici și nechibzuiți?\nNu-I El oare Tatăl care v-a zidit\nce v-a dat ființa și v-a întocmit?...\nPartea 2\nAdu-ți aminte vremea din Vechime\nși socotește anii ce-au trecut\nîntreabă-ți tatăl și-o să te învețe\nbătrînii tăi, să-ți spună ce-au văzut.\nCînd Cel Preaînalt a dat moștenire\nla neamuri, cînd îi despărțise El\natunci a pus popoarelor hotare\npe număr, fiilor lui Israel.\nCăci partea Domnului este poporul\nce l-a ales ca moștenire-a Sa\nEl l-a găsit într-o singurătate\nși-ntr-o pustie care-nfricoșa.\nL-a ridicat și l-a păzit cu grijă\nca pe lumina Sa și ochii Lui\npurtatu-i-a pe aripile Sale\nprecum îi poartă vulturul pe pui.\nAșa călăuzit-a Domnul Singur\npe-al Său popor și l-a scăpat deplin\nși n-a mai fost ca El vreodată nimeni\nși nici ca El vreun dumnezeu străin.\nSuitu-i-a pe înălțimea țării\nși rodul cel mai dulce i l-a dat\ngrăsimea, laptele și untdelemnul...\nDar Israel, Israel s-a-ngrășat.\nPartea 3\nTe-ai îngrășat și te-ai lățit\npe Dumnezeu L-ai părăsit\nnesocotindu-ți Stînca ta\nuitat-ai mîntuirea Sa.\nPrin idoli L-ai întărîtat\nprin urîciuni L-ai mîniat\nne-ngăduite jertfe dînd\nla zei și idoli de curînd.\nȘi Stînca lor au părăsit\npe Dumnezeu ce i-a-ntocmit...\nDar El văzînd S-a mîniat\npe fiii Săi S-a supărat.\nȘi zis-a: - Îi voi părăsi\nși voi vedea cum vor sfîrși\ncăci sînt un neam stricat cu-ai lor\nși-s un necredincios popor.\nPrin zei ei M-au întărîtat\nprin idoli ei M-au mîniat.\n- Și Eu îi voi întărîta\nprin alții le voi face-așa...\nPartea 4\nFocul mîniei Mele-aprinse va arde pînă-n adîncimi\nși ars voi face tot pămîntul, din temelii pînă-n nălțimi,\nvoi grămădi pe ei necazuri, nenorociri voi grămădi\nși toate fulgerele Mele în contra lor voi năpusti.\nVor fi topiți și stinși de foame, de friguri și de boli vor fi,\nvor fi-aruncați în dinți de fiare și șerpii îi vor otrăvi,\nafară vor pieri de săbii, iar înăuntru îngroziți\nși tineri și bătrîni și fete, ca și copiii, chinuiți.\nVoiam să-i iau cu o suflare, să-i șterg de tot de pe pămînt,\ndar ar fi ocărît vrăjmașul și s-ar fi amăgit spunînd:\ncă ei, că mîna lor cea tare și nu Eu, Domnul, am făcut\n- ei sînt un neam ce cuviința și-orice pricepere-au pierdut.\nDe-ar fi-nțeles ei adevărul și-ar fi gîndit la Viitor\ncît de ușor ar fi de dînșii, cum ar fi biruit de-ușor\no mie-ar fi fugit de unul, așa ușor i-ar fi bătut\nde n-ar fi fost vînduți de Domnul, El dacă nu i-ar fi vîndut.\nPartea 5\nStînca lor nu este-așa ca Stînca noastră -\nchiar vrăjmașii noștri sînt judecători -\nci-a lor viță e din buciumul Sodomei\nroada lor sînt struguri răi și-otrăvitori.\nVinul lor este venin și e otravă\noare nu țin lucru-acesta, Eu, ascuns?\nA Mea este răzbunarea și răsplata\ncînd va-ncepe să le fie de ajuns.\nCînd nenorocirea lor e-așa de-aproape\nceea ce-i așteaptă, nu va zăbovi\nDomnu-Și judecă poporul cu dreptate\ndar de robii Săi Se va milostivi.\nCăci puterea lor o vede-așa sleită\nși că nu-i nici rob nici slobod între ei\nEl va zice: - unde-i astăzi a lor stîncă,\nunde-s oare astăzi ai lor dumnezei?\nCei ce v-au mîncat și jertfele și vinul\nsă se scoale să v-ajute-acum la greu\nsă știți dar că Eu și numai Eu sînt Domnul\nși c-afar-de Mine nu-i alt dumnezeu.\nEu dau viață și tot Eu omor pe lume\nEu hrănesc și tot Eu iar tămăduiesc\nși din Mîna Mea nu poate scoate nimeni\npe acela ce vreau Eu să-l nimicesc.\nPartea 6\nCăci Îmi ridic spre ceruri a Mea Mînă\nși zic: precum trăiesc Eu, tot așa\ncu sabia și cu-a Mea Judecată\npe-ai Mei potrivnici Mă voi răzbuna.\nPe-acei ce Mă urăsc Eu pedepsi-i-voi\nsabia Mea îi va-nghiți\ncu fulgerul săgeții-i voi străpunge\nuciși și nimiciți vor fi.\nCîntați popoare-n Numele Său slavă\ncăci Domnul pe ai Săi va răzbuna\nși-al robilor Săi sînge niciodată\nnu e pierdut și-uitat în fața Sa,\nEl Se răzbună împotriva celor\npotrivnici și porniți la rău\ndar izbăvește țara Lui iubită\nși scapă pe poporul Sau.\n"
}