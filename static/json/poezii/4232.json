{
"t" : "Cu cine șezi?",
"d" : "",
"s" : "Cu cine șezi alături - întreabă-te oricînd\ncă cel de lîngă tine nu știi ce-are-n gînd\nel poate fi un frate, ori poate-un ucigaș\n- în mia de prieteni să nu uiți de-un vrăjmaș.\n\nCu cine mergi pe cale alăturea ades,\ncu cel ce te respinge, ori cel ce te-a ales?\noricît ți-ar fi cu toate hotarul vieții plin\n- în mia de petreceri să nu uiți de-un suspin.\n\nCu cine tragi povara vieții tale grea,\ncu dragostea cea dulce, sau ura cea mai rea?\noricîte ți s-ar spune și ori la cîți asculți\n- în mia de suspine un cîntec să nu-l uiți.\n\nCu cine dormi alături, cu cine pîinea-ți mînci,\nsînt între voi seninuri, sau numai nopți adînci?\noricîtă datorie să ai pîn-la mormînt\n- în mia de ispite nu-ți pierde-un legămînt!\n"
}