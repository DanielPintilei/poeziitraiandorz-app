{
"t" : "Se mai rotește încă",
"d" : "",
"s" : "Se mai rotește încă un corb deasupra mea\nși știu ce ură-mi poartă și știu ce rău îmi vrea\ndar și mai lîngă mine e Dumnezeul meu\nși El mi-e dulce reazem și adăpost mereu.\n\nSe mai răpede încă un cîine învrăjbit\ndar pacea mea-i senină și duhul liniștit\ncăci și mai lîngă mine e-un Dulce-Apărător\nși-n fața Lui vrăjmașii se risipesc și mor.\n\nCît se mai nalță încă pe cerul meu senin\nun soare amintindu-mi de Chipul Tău Divin\nIsus - și cît cu dulce iubirea Ta o chem\nde nici un întuneric și moarte nu mă tem.\n\nOricît se mai înfige în mine cîte-un spin\nsă-mi stoarcă vreo cîrtire, să-mi scoată vreun suspin\nPăstorul meu Cel Dulce mă strînge ca pe-un miel\nși nu-i durere-n lume să n-o aline El.\n\nO Domnul meu Cel Dulce, rămîi-mi alipit\nstînd pururi între mine și-al meu vrăjmaș cumplit\ncăci lîngă Sînu-Ți Dulce Isus cînd m-alipesc\noricît de tari vrăjmașii ca fumul se topesc!\n"
}