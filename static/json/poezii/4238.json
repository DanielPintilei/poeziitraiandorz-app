{
"t" : "S-aud prin întuneric",
"d" : "",
"s" : "S-aud prin întuneric chemări îndurerate\nde pace, de lumină, de pîine flămînzind\nrăspunde-le străjere: numa-n Hristos sînt toate\nveniți la El căci toate le veți afla venind.\n\nS-aud ale-apăsării suspine-năbușite\nalin și libertate și adevăr cer toți\nrăspunde-le străjere: Hristos vi le promite\nși tu ce-L ai pe Domnul arată-li-L cît poți.\n\nS-aude-amenințarea pustiului și-a morții\ndeasupra-mpărăției și-oștirii lui satan\ntrosnește grinda lumii, se rup ușiorii Porții\nde cosmicul cutremur și cruntul uragan.\n\nAuzi cum și spre tine scump suflet mai adie\na lui Hristos iubire chemîndu-te să vii\ngrăbește-te cît încă iertarea ți se-mbie\ncăci și ea are-o vreme și-o pierzi dacă-ntîrzii.\n\nVoi toți cei ce pe Domnul Îl așteptați să vină\n- sus capetele voastre! - se vede-un nor ieșind\ne-aproape izbăvirea și bolta se înclină\nde greutatea Slavei Sfîrșitului venind...\n"
}