{
"t" : "Vine seara neștiută",
"d" : "",
"s" : "Vine seara neștiută, ușa ochilor s-o-ncuie\nseara asta nu e dată să și-o știe - nimănuie\nfericiți sînt ochii care au aflat lumina dulce\ncare-o să-i închidă-n pace cînd vor merge să se culce.\n\nVine ziua ce va frînge cerul lumii la amiază\nprăbușind un val pe altul și o groază pe-altă groază\nunde ai să fugi atuncea tu cel ce-astăzi rîzi de toate\nși cînd toți vor fi-n osîndă, cine crezi că te va scoate?\n\nVine clipa ce va face luna ca un cheag de sînge\nși pe soare-l va aprinde cu un trăsnet ce-l va frînge\nși pămîntul îl va pierde un vîrtej într-o noptare\nnumai sufletele toate vor privi nemuritoare.\n\nN-au să fie munți să cadă peste cei ce-ar vrea să moară\nnici morminte să-i înghită - de ce văd și-i înfioară\nnici mări unde să se-arunce dinaintea Celui care\nei L-au răstignit odată - și-acum iată-L ca un Soare.\n\nVine! E aproape! Iată-L - toate semnele arată\ncă-I aici. Că-I chiar la ușă Fața Lui înfricoșată\n- Vino-n brațele-I deschise, azi cît mai așteaptă încă\npeste-o clipă te va-nghite poate noaptea cea adîncă!\n"
}