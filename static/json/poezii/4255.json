{
"t" : "Cîte minuni",
"d" : "",
"s" : "Cîte minuni deschide-o zi\ncu soare sau cu nor\ndin cîte părți poți tot privi\nfrumsețea tuturor\nce mii de glasuri poți s-auzi\ncum preamăresc mereu\ncu chip tăcut, cu ochii uzi\nprivind spre Dumnezeu...\n\nCe taine poate-ascunde-un cer\nsenin și înstelat\nce sfînt și fericit mister\ne-un cîmp înmiresmat\ncînd stai pe-un munte singurel\nori pe un țărm de-ocean\ncum Dumnezeu te nalță-n El\ncu-al dragostei noian.\n\nCe-i oare-ascuns într-un sărut\nde mamă ori de fiu,\nce-ai fost cînd nu erai născut\nori cînd vei fi-un sicriu\nce spune-o lacrimă lucind\nce tace-un dor nespus\n- o, cîte taine se cuprind\ncu sufletu-n Isus!...\n"
}