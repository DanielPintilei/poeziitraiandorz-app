{
"t" : "La răscrucea asta",
"d" : "",
"s" : "La răscrucea asta poate cea mai grea\nîmi las numai Ție toată grija mea\nîmi pun numa-n Tine ce nădejde-am eu\nnumai Tu-mi ești Doamne, Ajutorul meu.\n\nBiruința pare încă nu știu cînd\nși puterea-mi toată scade așteptînd\nși răbdarea-mi tace, - dar tot mai cu greu\nși Tu pari departe - Ajutorul meu!\n\nMai țin încă ochii spre Calvarul Sfînt\nși-Ți privesc pe Cruce Trupul tot mai frînt\nsă-mi strîng toată zarea lîngă chinu-Ți greu\ndulcea mea salvare - Ajutorul meu!\n\nDoamne, cred că-n Jertfa Crucii Tale-ai strîns\ntoată ispășirea greului meu plîns\ndin răscrucea asta unde sufăr eu\nTu ești Izbăvirea și-Ajutorul meu!\n\nVino, ia-mi povara temerii din gînd\nși mi-o liniștește într-un cîntec blînd\nfă-mi un zîmbet dulce iarăși chinul meu\nScump Isuse, Dulce  - Ajutorul meu!\n"
}