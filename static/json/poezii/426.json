{
"t" : "Cîntarea împăratului David",
"d" : "",
"s" : "Partea 1\n\nDa, Domnul este Stînca mea\nCetatea mea cea tare\nEl Izbăvitorul meu\nși locul de scăpare.\n\nLa Domnul aflu adăpost\nputere și scutire\nla El, căci El îmi dă-ajutor\nși-mi face mîntuire.\n\nE Turnul meu cel nalt și sfînt\nscăparea mea-n vecie...\nMîntuitorul meu, o Tu\nmă scapi de silnicie.\n\nEu chem pe Domnul meu Cel Bun\nși vrednic de mărire...\nȘi izbăvit sînt de vrăjmaș\nscăpat de urmărire.\n\nA morții valuri mă-nveleau\nși-a nimicirii ape\na morții lanțuri m-au fost prins\nerau să mă îngroape...\n\nDar am chemat în clipa grea\npe Domnul meu Cel Tare\npe Dumnezeul meu Cel Sfînt\nsă-mi dea ajutorare.\n\nȘi El din Locul Său Ceresc\nm-a auzit pe mine\nși strigătul și ruga mea\npătruns-au pîn-la Sine...\n\nPartea 2\n\nAtunci zguduind pămîntul cu mînie l-a mișcat,\nfoc împrăștiind din gura-I, iar jar aprins a revărsat.\n\nS-a plecat nainte-I cerul, El S-a coborît pe nor\nși venea pe-aripi de îngeri și pe-un heruvim în zbor.\n\nEra-nconjurat de noapte, de-ape mari și nori încinși\nși din marea-I strălucire scînteiau cărbuni aprinși.\n\nDomnul a tunat din ceruri, glasul Lui a răsunat\npe vrăjmașii mei de moarte i-a lovit și-mprăștiat.\n\nFundul mării-a fost atuncea gol și-a lumii temelii\nde mustrarea Ta o Doamne și de-a Tale vijelii...\n\nPartea 3\n\nȘi-a-ntins Domnul Mîna și m-a apucat\nmă scoase din apa cea mare\nde răul potrivnic al meu m-a scăpat\nși de vrăjmașul mai tare.\n\nCel rău mă prinsese în ziua cea rea,\ndar Domnul mi-a fost sprijinire,\nmi-a dat libertatea căci El mă iubea\nEl, Domnul mi-a dat mîntuire.\n\nDupă neprihana-mi Domnul mi-a plătit\nmi-a dat după-a mea curăție\ncăci calea Lui sfîntă mereu I-am păzit\nși-am fost fără vinovăție.\n\nPoruncile-I toate aminte mi-au stat\nși n-am lepădat a Lui lege,\nîn Sfînta Lui Față n-am fost vinovat\nfugit-am de fărădelege.\n\nDe-aceea și Domnul așa mi-a plătit\nștiindu-mi nevinovăția\nși după viața pe care-am trăit\nEl care-mi vede curăția.\n\nPartea 4\n\nCu cel bun Tu ești bun o Doamne\ncu cel drept, drepți Te porți cu el\ncu omul cel curat, curat ești\ncu un îndărătnic, faci la fel.\n\nTu mîntui pe poporul care\nse-apleacă-n fața Ta smerit\nși cu puternica-Ți privire\ncobori pe cei ce s-au mîndrit.\n\nTu ești lumina mea o Doamne\nTu-mi luminezi în noaptea grea\ncu Tine birui oști-narmate\nsar ziduri prin puterea Ta.\n\nCărarea Domnului e sfîntă,\ndesăvîrșite-s a Lui căi,\nCuvîntul Domnului curat e\nscut și-adăpost la toți ai Săi.\n\nCăci cine-i dumnezeu, afară\nde Dumnezeul nostru Sfînt?\nȘi cine-i stîncă-afar-de Dînsul\nscăparea sufletului frînt?\n\nEl mi-este Cetățuia tare,\ncu El cărarea dreaptă țin,\nEl mersul meu ușor îl face\nși El m-așează pe nălțimi.\n\nLa luptă mîinile-mi deprinde\nțin arcul de aramă-ntins...\n- O, Doamne, Tu-mi dai mîntuirea\nprin Tine-ajung de neînvins!\n\nPartea 5\n\nTu lărgești sub pașii mei a mea cărare\nla picioare Tu-mi dai mers neclătinat,\nca s-alung pe-ai mei vrăjmași la nimicire\nei zdrobiți cad sub călcîiul meu curat (bis).\n\nTu mă-ncingi cu-a Ta putere pentru luptă\nși răpui sub mine pe vrăjmașii mei\nfaci pe-ai mei vrăjmași să-mi fugă dinainte\nși m-ajuți ca eu să-i nimicesc pe ei (bis).\n\nEi privesc în jur să-i scape și nu-i cine\nstrigă către domnul lor, dar n-au răspuns...\nEu îi calc precum e pulberea-n picioare\nca noroiul de pe uliță-au ajuns (bis).\n\nTu mă scapi din ne-nțelegeri de mulțime\nmă păstrezi drept căpetenie de neam\nși supus îmi este ascultînd de mine\nun popor pe care eu nu-l cunoșteam (bis).\n\nFiii-aceluia străin supuși sînt mie\nde la cea dintîi poruncă ascultînd,\nfiii-aceluiași străin se tem de mine\ndin cetate ies afară tremurînd (bis).\n\nPartea 6\n\nTrăiască Domnul... Binecuvîntată\nîn veci de veci să fie Stînca mea,\nSlăvit să fie Domnul, a mea Stîncă\nși mîntuirea mea - de-a pururea...\nSlăvit să fie Domnul care este\nRăzbunătorul meu Cel pururi Sfînt\nEl îmi supune neamuri și mă scapă\nde toți vrăjmașii mei de pe pămînt.\n\nTu mă înalți mai sus de-ai mei potrivnici\nmă izbăvești de omu-asupritor\nde-aceea-Ți voi cînta prin neamuri Doamne\nmărirea Numelui Biruitor\nCăci El la Unsul Său dă izbăvire\nși milă celui care-I e pe plac\nlui David și seminței lui iubite\npe totdeauna, de-azi și pînă-n veac...\n"
}