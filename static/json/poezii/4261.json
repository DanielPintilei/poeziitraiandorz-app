{
"t" : "Nu sta liniștit acolo unde e stăpîn",
"d" : "",
"s" : "Nu sta liniștit acolo unde e stăpîn păcatul\ncăci acolo-nchis e dreptul - și e liber vinovatul\nci te roagă stînd acolo a se-nstăpîni lumina\ncare răsplătește cinstea, care osîndește vina.\n\nNu sta liniștit acolo unde nu primesc mustrarea\ncăci acolo vine grabnic haosul și lepădarea\nci te roagă stînd acolo spre smerenia curată\ncare-aduce pocăință și-ndreptare-adevărată.\n\nNu sta liniștit acolo unde-i vorba prea ușoară\ncăci acolo-i și bîrfirea care dragostea omoară\nci te roagă stînd acolo spre evlavia cea sfîntă\ncare-aduce părtășia ce pe toți binecuvîntă.\n\nNu sta liniștit acolo unde-i prea mult rîs și glume\ncăci de-acolo pleacă Domnul și-i un duh stricat din lume\nci te roagă stînd acolo pentru cei cu-această stare\ncăci dacă nu-ntorc spre lacrimi, merg cu toții la pierzare.\n\nNu sta nici o clipă unde nici un suflet nu se frînge\nunde-i prea belșug și cîntec, - căci acolo Duhul plînge\nci te roagă ca să vină cît mai grabnic suferința\ncare poate-aprinde Duhul și-nvia din nou Credința!\n"
}