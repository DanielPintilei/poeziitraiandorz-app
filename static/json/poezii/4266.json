{
"t" : "Să știi s-aștepți",
"d" : "",
"s" : "Să știi s-aștepți făgăduința ce negreșit se va-mplini\ncu-ncredințarea neclintită că tot ce-i scris - așa va fi\nnici cît de lunga-ntîrziere, nici cît de mulți și tari vrăjmași\nsă nu-ți înfrîngă-ncredințarea, să lupți crezînd\nsă nu te lași!\n\nSă știi s-aștepți și suferința, căci și ea are de-mplinit\no mare taină-n viața celui ce cu Hristos se vrea unit\ndar orișicare-ar fi cuptorul și-n orice flăcări să te-ncingi\nnimic nu-ți frîngă-ncredințarea, - să rabzi crezînd\nși-ai să învingi!\n\nSă știi s-aștepți și izbăvirea căci și ea-și are vremea sa\ncu neclintita-ncredințare că va veni - și-o vei vedea\noricîte piedici i s-ar pune și-orice zăvoare ți-o închid\nnimic nu-ți frîngă-ncredințarea, la timp va cade\norice zid!\n\nSă știi s-aștepți frumos și moartea căci și ea-și are clipa ei\ncu-ncredințarea neclintită pe-al Vieții Veșnice temei\nîn orice fel ți-ar fi plecarea și orișiunde-ar fi să mori\nnimic nu-ți frîngă-ncredințarea că mergi\nspre-ai strălucirii zori!\n\n... Dar și mai mult s-aștepți pe Domnul mai grabnic decît tot ce-aștepți\ncu neclintita-ncredințare cu care-așteaptă toți cei drepți\ndurerea poate n-o să vină, nici moartea chiar\nnaintea Sa\nnimic nu-ți frîngă-ncredințarea că Vine El\n- și-L vei vedea...\n"
}