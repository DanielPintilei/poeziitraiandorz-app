{
"t" : "Să nu-ți îngropi de tot",
"d" : "",
"s" : "Să nu-ți îngropi de tot nădejdea\ncînd ești în ceasul cel mai greu\ndin orice stare disperată\nmai are-o cale Dumnezeu.\n\nSă nu-ți pierzi doborît credința\nnici cît de-adînc ai fi căzut\ni-a scos din și mai negre-adîncuri\nHristos, pe-acei care-au crezut.\n\nSă nu-ți stingi dragostea aprinsă\nîn nici un vînt și nici un ger\nal ei Duh Sfînt Hristos îl ține\nîn toți cei ce-L doresc și-l cer.\n\nSă nu-ți calci legămîntul unic\nfăcut odată cu Hristos\ncu cît ești mai lovit - să-l aperi\ncu cît mai slab, - fii curajos.\n\nSă nu tăgăduiești Cuvîntul\nnici dac-ar fi să-L calce toți\nde-atîta preț El te socoate\nde cît pe El și tu-L socoți.\n\nSă nu-ți dai sufletul la nimeni\nnici de l-ar cere-orice-mpărat\nci numai lui Hristos predă-ți-l\ncăci El ți l-a răscumpărat!\n"
}