{
"t" : "Cineva te strigă",
"d" : "",
"s" : "Cineva te strigă din oricare prag\n- nu uita pribegii! - și tu ești pribeag\ncînd din orice poartă cheamă un suspin\nmîngîie străinul! - și tu ești străin!\n\nDoamne, dă-mi putere\nsă duc mîngîiere\norișicui mi-o cere\nDoamne dă-mi răbdare\nsă duc alinare\norișicui n-o are...\n\nMergi spre fiecare semen bucuros\ntoți să vadă-n tine Fața lui Hristos\niartă slăbiciunea orișicărui ins\nși tu ești de-atîtea slăbiciuni cuprins!\n\nÎn oricare casă vei intra, să ai\nun cuvînt, un zîmbet ori un dar - să dai\norice zi să-ți ducă serii-un rod al ei\nîntr-un cer de aur anii să-ți închei.\n\n... Cineva te-așteaptă la oricare pas\ncîte-o rană-ascunde orișicare glas\norice suflet strigă după Dumnezeu\ndu-L oricui nu-L are - suflete al meu!\n"
}