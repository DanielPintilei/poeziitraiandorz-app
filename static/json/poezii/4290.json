{
"t" : "Pe cine o să ai aproape?",
"d" : "",
"s" : "Pe cine o să ai aproape cînd mîine o să plîngi din greu\ncînd astăzi tînăr și puternic te-mpotrivești lui Dumnezeu\npe cine o să ai în moarte, cînd gol vei tremura-ngrozit\ntu cel ce pe Hristos cu ură L-ai torturat și prigonit?\n\nPe cine ai să chemi în starea cînd vei fi părăsit de toți\nși va fi tot mai gros și rece noroiu-n care ai să-noți\ncînd va fi tot mai greu și negru adîncu-n care-ai să cobori\nși n-ai să poți nici sta nici merge\nnici să trăiești - și nici să mori...\n\nSă știi că vine ziua asta! - poți azi să rîzi și să lovești\npoți face orice vrei, - ea vine și n-ai să poți s-o ocolești\nși n-o să ai atunci pe nimeni, - vor trece toți disprețuind\nașa vei fi lăsat în moarte, c-așa ți-ai pregătit trăind.\n\nȘi-așa vei merge-n iadul unde ți-așteaptă sufletul satan\ntot mai afund să ți-l împingă în roșul focului ocean\n- poți rîde-acum de toate-acestea, poți s-ameninți nesocotit\ndar vine ziua ta, fii sigur cum și la alții le-a venit.\n\nMai bine-ntoarce-te acuma cînd încă poți s-o rupi grăbit\ncu-acest nevrednic fel de viață la focul veșnic pregătit\n- și prăbușindu-te spre Domnul cerșește-I mila chiar acum\n... e poate ultima chemare nainte de-al Gheenei scrum!\n"
}