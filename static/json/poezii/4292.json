{
"t" : "Eu nu mă las",
"d" : "",
"s" : "Eu nu mă las de Tine Isuse-al meu în veci\no iarbă dulce crește pe-a-noastre dragi poteci\nși calc mereu mai moale pe urma Ta Isus\n- eu nu mă las de Tine în veci Preascump Isus!\n\nCe munți erau odată Isuse între noi\nși cum se prefăcură în șesuri dulci și moi\nprin ele-Ți merg alături prin stări ce-n lume nu-s\nși numai flori și lacrimi cresc după noi - Isus.\n\nToate-au crescut cu Tine Isuse, pas cu pas\nnumai Iubirea parcă tot mică mi-a rămas\nși eu mi-aș vrea să-mi crească din toate mai presus\npîn-ar rămîne numai ea singură - Isus.\n\nCrești dragostea mea naltă și albă ca de nea\nși-mi crești apoi ființa cu tot ce-i sfînt în ea\ncă doar fiorul tainic ce-n lacrimi ni l-am pus\ne tot ce mai aducem Preadulcelui Isus.\n\nNoi nu ne vom desparte Isus de Tine-n veci\ncu Tine vom petrece oriunde Tu petreci\nprin noapte sau lumină, - toți munții dintre noi\npe veci se vor preface în șesuri dulci și moi!\n"
}