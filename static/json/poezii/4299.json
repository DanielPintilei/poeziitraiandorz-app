{
"t" : "Amară e lumina",
"d" : "",
"s" : "Amară e lumina venită prea tîrziu\ncînd lacrima neplînsă se varsă pe-un sicriu\ncînd floarea neadusă se-așează pe-un mormînt\nși prea tăcut se uită al dragostei cuvînt.\n\nNu-ntîrzia cînd soțul te-așteaptă-nlăcrimat\ndu-i dragostea curată și doru-mbrățișat\ncăci în zadar e plînsul cînd timpul a trecut\nnici mii de doruri spuse nu șterg un dor tăcut.\n\nNu-ntîrzia cînd mama te-așteaptă-n prag plîngînd\ndu-i lacrima iubirii - și-un semn de oarecînd\ncăci în zadar vei merge cu plînsul la sicriu\ncît lacrima de-acuma nu-s mii de mai tîrziu.\n\nNu-ntîrzia cînd Domnul te-așteaptă să-I descui\nvei sta-n curînd cu spaimă și tu la ușa Lui\nși dacă tu-ți pui ușii acum zăvorul greu\nașa-ți va pune mîine și ție Dumnezeu.\n\nCumplită-i deșteptarea din visu-nșelător\ngreu plîns e cel ce-așteaptă pe rîsul cel ușor\nși-amară e lumina venită prea tîrziu\nnebun e cel ce-așteaptă un plîns pîn-la sicriu!\n"
}