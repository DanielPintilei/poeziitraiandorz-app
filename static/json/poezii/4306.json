{
"t" : "Cînd voi reveni",
"d" : "",
"s" : "Cînd voi reveni la viață din mormîntul meu\nDoamne, cîte cu uimire, am să aflu eu\ntoate faptele vieții - cum vor fi rodit\n- cum am să privesc la ele - blînd sau îngrozit?\n\nNu-i greu să slobozi o apă cu un larg șuvoi\ndar e greu să-i faci o cale ca să curgă-apoi\npoți ușor să-i faci trezirea unei gloate-acum\ndar e greu s-o duci pe urmă pe-al luminii drum.\n\nNu-i greu a aprinde focul, - dar e greu, aprins,\nsă-i mai stăpînești puterea pe-un voit cuprins\nnu-i greu să aprinzi iubirea, - dar e greu apoi\ns-o păstrezi să nu se-nfunde undeva-n noroi.\n\n... Cînd voi reveni odată din al meu mormînt\ncum aș vrea să-mi văd de vrednic rodul meu cel sfînt\napei care-am slobozit-o într-un viu șuvoi\nsă-i văd roada-n mii de holde coapte, dulci și moi.\n\nSfintele mulțimi trezite de-al meu nalt cuvînt\nsă le văd nemărginite în Eden intrînd\nși iubirea ce-am aprins-o cu un cîntec drag\ns-o văd lumea-nflăcărînd-o sub același Steag.\n\n... Cînd mă voi trezi odată din mormînt să ies\nfă-mă Drag Isus, să-mi aflu acest sfînt cules\nși-apoi lasă-mă ca rodul Ție să-l închin\ncăci în toate-i totul numai harul Tău Divin!\n"
}