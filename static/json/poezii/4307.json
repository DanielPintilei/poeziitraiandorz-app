{
"t" : "Sînt zile mari...",
"d" : "",
"s" : "Sînt zile mari, sînt ceasuri mari\nși vremuri mari pe lume\n- dar numai oamenii cei mari\nrămîn cu veșnic nume.\n\nSînt și cuvinte mari, ce trec\ndin neam în neam purtate\nne-ntîmpină - și ne petrec\nîn veci adevărate.\n\nDar zile mari și ceasuri mari\nmereu sînt tot mai rare\ncăci vremile cu oameni rari\nsînt tot mai spre-nnoptare.\n\nLumina oamenilor drepți\nîncet-încet apune\ncă-s tot mai rari cei înțelepți\nprin Duh și Rugăciune.\n\nCuvintele cu veșnic preț\nmereu sînt mai puține\nși mare lucru-i să le-nveți\ncît încă-s lîngă tine.\n\nDin marii oameni luminați\ncînd unul lumea-l are\nmai mult ca aurul să-l cați\ncăci el e cît un soare.\n"
}