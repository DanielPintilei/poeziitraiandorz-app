{
"t" : "La ceasul întîlnirii",
"d" : "",
"s" : "La ceasul întîlnirii cu Tine-n rugăciune\nmi-e sufletul o taină și starea o minune\npurtat de-aceste aripi zbor pînă nu știu unde\nși totu-n întuneric de soare se ascunde.\n\nCe spun acolo nu știu, - ce fac atunci nu-mi știe\nnici inima, nici duhul cuprinse-n veșnicie\nci numai cînd revine ființa-mi printre stele\nmai poartă-un timp lumina rămasă dintre ele.\n\nLa ceasul întîlnirii cu Tine în cîntare\nmi-e inima o harfă de aur și de soare\nși-n corzile-i întinse, - fiorul și tăcerea\nȚi-așteaptă-n sfînt cutremur ivirea și-adierea.\n\nCe simt atunci, nu-i sunet nici lacrimă s-arate\nmă leagănă lumina pe zări nemăsurate\nmi-acopăr mîini de înger privirea proșternută\nși nu văd ce miresme și taine mă sărută.\n\n... O, ceasul întîlnirii cu Tine Dulce Mire\nnu-s lacrimi să-l cuprindă, nici gînduri, nici simțire\nîn taina lui topește-mi ființa și iubirea\nși dă-mi pe nesimțite deodată nemurirea!\n"
}