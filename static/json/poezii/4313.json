{
"t" : "Un zbor grăbit",
"d" : "",
"s" : "Un zbor grăbit e viața\nprin soare și furtuni\n- așa curînd te lasă\ntot ce-ai luptat s-aduni\no clipă-i fericirea\ncu cei care petreci\nși vine despărțirea\ndeodată - și pe veci.\n\nUn sunet scurt e graiul\npe care-l ai trecînd\nși-apoi ajungi tăcere\nrăsplata așteptînd\n- ce mare preț e-n faptă\nsă ai un grai curat\ncînd veci de veci te-așteaptă\nce-o clipă ți-ai lucrat.\n\nUn drum cotit e mersul\ncu sute de răscruci\nși numai Domnu-ți spune\npe care drum s-apuci\nce mare lucru este\nun călăuz ceresc\ncînd drumurile-aceste\npe-atîția-i rătăcesc.\n\nUn vis părut e lumea\nprin care trecem az’\nși mulți dorm pîn-la moarte\ndoar cîte unu-i treaz\n- tu nu dormi, ci scoală\nși fă ce încă poți\ncăci vine, vine moartea\nși cum vor plînge toți...\n"
}