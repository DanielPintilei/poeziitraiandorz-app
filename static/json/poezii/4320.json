{
"t" : "Cine mai alege astăzi?",
"d" : "",
"s" : "Cine mai alege astăzi calea-ngustă care suie\ncăci pe calea Crucii grele nu-i mai place nimănuie\ncăile cu cruci ușoare sînt mai largi și mai umblate\ncăci pe ele firea lumii poate merge cu de toate.\n\nNu-i a Domnului Lucrare îngrădită și-ncuiată\ncui nu-i place calea-ngustă poate-alege calea lată\ncui îi place-n altă parte poate orișicînd să plece\ncine-și vrea ușoară crucea, n-are-o cale, are zece.\n\nCalea strîmtă n-are-n lume flori prea multe și ușoare\ncîte-un trandafir cu lacrimi și cu spini de-i mai răsare\nși din loc în loc prin pietre cîte-un crin de-i mai suspină\nîntre spinii care umplu drumul strîmt către Lumină.\n\nDar slăvită-i Calea Strîmtă prin sfîrșitul care-l are\nea dă celor ce-au suit-o slava ei nemuritoare\ntoată suferința lumii nu e vrednică să fie\npusă-alături de răsplata ce-o dă ea pe veșnicie.\n\nFiul meu, alege-această Cale Strîmtă și hulită\nși n-o da pe cîtă slavă poate lumea să-ți promită\nslava lumii e minciună și gunoi și amăgire\nSlava lui Hristos e însă nesfîrșita strălucire!\n"
}