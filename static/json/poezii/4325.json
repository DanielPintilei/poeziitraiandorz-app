{
"t" : "Nu mă certați",
"d" : "",
"s" : "Nu mă certați să tac, cînd glasul\nlui Dumnezeu îmi spune: Zi!\n- ce-ar spune-atuncea despre mine\nCuvîntul care m-ar păzi?\nce-ar spune-odată Adevărul\nla Judecata Celui Drept\ndac-aș tăcea acum din frică\nzicînd c-așa e înțelept?...\n\nNu-mi cereți să mai rabd minciuna\nce caută mii de căi spre frați\nce-ar spune-atuncea despre mine\ncei ce-au murit luptînd curați,\nce-ar spune Dragostea odată\nla Judecata Celui Sfînt\ndac-aș tăcea acum cînd unii\natît de mincinoși îi sînt?\n\nNu-mi ziceți să mai iert trădarea\ncredinței ce-i de la-nceput\nnici să mai uit pe cei ce strică\nvrăjmași, - ce sfinții au făcut,\nce-ar spune Domnul despre mine\nla îngeri și la Dumnezeu\ncînd văd trădarea și minciuna\nși le-aș răbda tăcînd și eu?...\n"
}