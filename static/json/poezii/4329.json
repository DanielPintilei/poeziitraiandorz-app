{
"t" : "Drumul cel nemaisfîrșit",
"d" : "",
"s" : "Drumul cel nemaisfîrșit\ngata-i să înceapă\nanii tăi ce i-ai trăit\nau trecut cum n-ai gîndit\niute, ca o apă.\n\nS-au dus gîndurile mari\nce le-aveai odată\nîți cad zidurile tari\nși-n curînd și tu dispari\nfrînt ca de-o săgeată.\n\nCerul de deasupra ta\nmorții de sub tine\nstai din cînd în cînd așa\nsă întrebi ce sfat ți-ar da\ntimpului ce-ți vine!\n\nNu ce-au zis cei morți trăind\nci ce-ar zice-acuma\ndintre flăcări ispășind\nsau din groapă putrezind\n- asta crede numa’!\n\nȘi ia seama să n-ajungi\ncu cărarea lată\ncăci  pe Domnul de-L alungi\nde la vaietele lungi\nnu scapi niciodată!\n"
}