{
"t" : "Nu mai am",
"d" : "",
"s" : "Nu mai am decît Iubirea - singura oiță\ncu ea trec prin a pustiei gheață și arșiță\ncu ea-mi încălzesc tăcerea și-mi hrănesc cîntarea\n- Doamne, să nu mi-o sfîșie noaptea și uitarea.\n\nȘi nu am decît lumina lacrimii ascunse\ncu ea-mi vindec usturimea inimii străpunse\ncu ea-mi ușurez mustrarea prietenului rece\n- Doamne, lunga nedreptate nu-mi lăsa s-o sece.\n\nȘi nu am decît cîntarea de fior și jale\ncu ea-mi duc singurătatea pe divina-Ți cale\ncu ea-mi umplu nehotarul dintre lut și stele\n- Doamne, fă să Te slăvească îngerii cu ele.\n\nȘi nu am decît aceste prea puține zile\nlîngă care-mi stă-nserarea numărîndu-mi-le\nși-mi stă sufletu-așteptîndu-Ți pașii mai aproape\ncu sărutul liniștirii dulce pe pleoape.\n\nDoamne, n-am decît acestea - celelalte toate\nle-am lăsat de soare arse - și de vînt luate\nfericească-se cu ele cei ce-aruncă-n mine\nmie lasă-mi numai astea - pîn-ajung la Tine!\n"
}