{
"t" : "Ce-aduci în loc de lacrimi?",
"d" : "",
"s" : "Ce-aduci în loc de lacrimi cînd Dumnezeu te scapă\ndin boală, din ispită, din flăcări ori din apă,\ncînd El îți scapă soțul, ori fiii, ori părinții\n- cînd n-ai cuvînt și lacrimi, ce-aduci Recunoștinții?\n\nPrimejdioasă este uitarea totdeauna\nea lampa ta o stinge chiar cînd mai grea-i furtuna\nea sufletu-ți adoarme la cea mai grea răscruce\nși dintre mii de bunuri pe cel mai scump ți-l duce.\n\nNefericită este uitarea la oricine\ncăci ea-l înstrăinează pe cel ce-i face bine\nea mintea i-o orbește în noaptea cea mai groasă\nși inima i-o-ngheață și sufletul i-apasă.\n\nSă nu uiți niciodată vreun bine făcut ție\naducerea aminte ca soarele să-ți fie\nrecunoștința-ți ardă ca flacăra curată\npe cel ce-ți face bine să nu-l uiți niciodată.\n\nOricînd ți-ascultă-o rugă, - îndată, ține minte,\nspre Dumnezeu grăbește cu-o lacrimă fierbinte\nși-oricînd îți face-un bine, spre semenul tău vină\ns-arați recunoștința frumoasă și deplină!\n"
}