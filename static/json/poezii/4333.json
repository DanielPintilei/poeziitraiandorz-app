{
"t" : "În orice loc",
"d" : "",
"s" : "În orice loc ar fi să stai\npăzește-te mai bine\nde cel ce stă oriunde stai\ncu spatele-nspre tine.\n\nDe ochii care se feresc\npăzește-te întruna\ncăci ochii care se feresc\nte vînd întotdeauna.\n\nUrechile ce se ascund\ncu grijă le ferește\ncăci cînd urechile s-ascund\nun suflet rău pîndește.\n\nDe omul prea întrebător\nsă ai o trează pîndă\ncă omul prea întrebător\nse duce să te vîndă.\n\nChiar dacă-ți pare că-mprejur\nnu-i nimeni să te vadă\nfă ochii-n patru că-mprejur\ne pururi o iscoadă.\n\nCe grea-i viața cînd se tem\nchiar cei mai fără vină\nși vinovații nu se tem\nci fură-n ziua plină!\n"
}