{
"t" : "Mai mult am fost departe",
"d" : "",
"s" : "Mai mult am fost departe de cei iubiți ai mei\nși numai Tu știi Singur Isuse ce-au tras ei\nacum cînd sînt la Tine cei ce m-au plîns cu greu\ndespăgubește-i Doamne de tot ce nu pot eu.\n\nMai mult am mers cu lacrimi pe urma Ta Isus\nși numai Tu știi Singur ce cruce grea am dus\nacum cînd pîn-la capăt mai am așa puțin\ndespăgubește-mi Doamne furtuna cu senin.\n\nMai mult m-am dus cu foame Cuvîntul semănînd\nși numai Tu știi Singur ce greu muncești flămînd\nacum cînd vezi crescîndu-Ți frumosul rod cules\ndespăgubește-mi Doamne suspinul la cules.\n\nMai mult am stat cu fiare prin crăpături pustii\nși ce viață-i asta, Tu numai poți să știi\nacum cînd și pustia e-aproape de sfîrșit\ndespăgubește-mi Doamne cîntînd ce-am pătimit.\n\n... O, știu Isus că vine un timp să-mi pară rău\ncă n-am purtat mai multe poveri pe drumul Tău\ncă inima mea alte despăgubiri cerea\ncînd Tu ești nesfîrșită Despăgubirea mea!\n"
}