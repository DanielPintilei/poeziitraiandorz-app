{
"t" : "Pe malul unei ape",
"d" : "",
"s" : "Pe malul unei ape îmi pare că am stat\nla marginea vieții ce mi-a trecut prin față\ncu trecerea ei cîte speranțe-a spulberat\nși umbrele acestea cum le-am crezut viață.\n\nCîte-am văzut prin lume și cîte le-am respins\nprivind plăcerea dulce cu plata cea amară\ncel ce-nvingea prin ură era cel mai învins\ncînd nu-i lumina-n suflet zadarnic e-n afară.\n\nPrea mulți lovesc cu pietre în cei ce i-au hrănit\nprea mulți plătesc cu palme primita mîngîiere\ndar crinul crin rămîne oricît ar fi zdrobit\nși-omida tot omidă oricîtă cinste are.\n\nCîți am văzut odată nălțați de-un val și-un vînt\nși-ndată dup-aceea cum i-a-nghițit osînda\nce grabnic se ridică, - tot grabnic e și-nfrînt\nci numai a iubirii e veșnică izbînda.\n\nPe malu-acestei ape mai stau puțin și-acum\nși mulțumesc Luminii ce mi le-arată mie\nsă-nvăț că toată slava lumească-i numai fum\ndoar Slava ce-o promite Hristos e pe vecie!\n"
}