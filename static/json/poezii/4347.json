{
"t" : "O trecere grăbită",
"d" : "",
"s" : "O trecere grăbită e viața de acum\noricît i-ar ține vremea și-ar curge al ei drum\nde-aceea caut Lumina să văd pe unde merg\nși blînd să pot durerii o lacrimă să-i șterg.\n\nPrivesc la orice semen cu milă - și mă strîng\nviața însăși este destul temei să plîng\ncompătimesc din suflet pe toți ce merg și vin\nstrăini mi-s și ei mie cum eu li-s lor străin.\n\nDeparte-i orișicare chiar și de dragii lui\nstrăină de-orișicine e taina orișicui\natît de mare parte din suflet nu și-l pot\nîmpărtăși cu nimeni și-l duc ascuns de tot.\n\n... Cine-și găsește-un frate și-un soț adevărat\nmai bine să-l păstreze ca aurul curat\ncine-a a flat Lumina adevăratei Vieți\ns-o țină ca pe-avutul cel mai de mare preț.\n\n... În trecerea grăbită ce viață o numim\nnimic să nu ne lege din tot ce întîlnim\nca un cocor ce zboară spre-un țărm demult dorit\nsă iei numai puținul cules din zbor zorit.\n"
}