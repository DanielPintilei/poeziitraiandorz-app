{
"t" : "Duhule Sfînt, du-mă",
"d" : "",
"s" : "Duhule Sfînt, du-mă pe-acel munte nalt\nde-unde se zărește Țărmul Celălalt\ncu Ierusalimul cel Ceresc și Nou\nși-al Cîntării Sfinte negrăit ecou.\n\nDă-mi să-i văd frumsețea strălucind în zori\nmai înalt și dulce decît mii de sori\nporțile-i de aur cu străjeri divini\nstînd în desfătarea Veșnicei Lumini.\n\nSă-i văd Rîul Vieții ce de-adînc Cristal\nplin cu Pomul Vieții pe-orișicare mal\nși cu Tronul Slavei dulce strălucind\nale Veșniciei roiuri fericind.\n\nȘi dă-mi harfa de-aur cu ecou de-argint\nși dă-mi mîini de înger corzile-i s-alint\nși dă-mi chip de soare și veșmînt de in\nNoua Ta Cîntare să Ți-o nalț divin...\n\n... Dar Duhule Sfinte, fă-mă pînă-atunci\nsă trăiesc în toate sfintele-Ți porunci\nca în Marea Clipă cu venirea mea\nSfînta-mpărăție să mă-aștepte-n ea!\n"
}