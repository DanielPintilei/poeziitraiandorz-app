{
"t" : "Unde-ai să rămîi?",
"d" : "",
"s" : "Unde-ai să rămîi pe noapte\ncînd cărarea-ți vei sfîrși,\nslujba care ai făcut-o\ncine oare-ți va plăti,\nfaptele vieții tale\nvorbele ce tot le-ai spus\nce răsplată-au să-și primească\ndupă felul cum le-ai dus?\n\nMoartea nu-i un zid și-o groapă\nunde-ajungi și nu mai treci\nmoartea-i numai începutul\nceleilalte vieți de veci,\ndoar la moarte ți se-arată\nplata pentru ce-ai făcut\npartea care ți-ai ales-o\nlocul unde ți l-ai vrut.\n\nNu te amăgi zadarnic\ncă la moarte s-a-ncheiat\nai să vezi - și nu știi clipa -\ncît de-amar te-ai înșelat\n- dar cînd vei vedea aceasta\nvai, va fi-n zadar atunci\no să-ți mai rămînă numai\ndrumul veșnicelor munci...\n"
}