{
"t" : "Cel ce singur pleacă",
"d" : "",
"s" : "Cel ce singur pleacă, singur o s-ajungă\nscurtă-i este calea, oricît pare lungă\nprea aproape-i țărmul chiar cel mai departe\n- orice pas spre viață este-un pas spre moarte.\n\nCine-ajunge singur la a Morții Poartă\ngreu răspuns l-așteaptă și amară soartă\nscurtă-i desfătarea, lungă-i chinuirea\ncelui care-și pierde astăzi mîntuirea.\n\nCel ce singur merge către suferință\ngreu o să-și mai ducă lunga-i neputință\ncăci cînd nu mai poate, - lumii nu-i mai pasă\nși-abia după-aceea-i calea cea spinoasă.\n\nCel ce moare singur, e cumplit cum moare\nmoartea fără Domnul e-nspăimîntătoare\nși nu-i mai amară altă nebunie\nca a merge singur către Veșnicie!\n\n... Dumnezeu există! - află fiecare\ncînd ajunge-n clipa cea fără scăpare\ndar e vai de-acela care n-o să-L vadă\ndecît cînd ajunge prea tîrziu să creadă!\n"
}