{
"t" : "Cîntarea lui Isaia - 11",
"d" : "- din Isaia 38, 10-20 -",
"s" : "Partea 1\n\nÎn anii cei mai buni ai vieții\nziceam că trebuie să mor\ncă trebuie să merg în noapte\ncu morții-n locuința lor.\n\nZiceam că-s pedepsit de Domnul\nsă-mi pierd toți anii ce-i mai am\ncă nu voi mai vedea pe Domnul\nîn lumea celor vii... ziceam.\n\nCă nu voi mai vedea pe nimeni\nși că-ntre ei voi fi ca mort,\ncă locuința mea-i luată\nși dusă, cum e dus un cort.\n\nTăiat simt firul vieții mele\nprecum îl taie-un țesător\nce m-ar tăia din țesătura-i\nși pînă-n seară am să mor.\n\nStrigat-am pînă dimineață\ncum ar striga un leu zdrobit...\nÎmi simt zdrobite-a mele oase\no, pînă-n seară sînt sfîrșit.\n\nȘi suspinam ca rîndunica\nplîngeam ca un cocor stingher\ngemeam cum geme porumbița\ncu ochi topiți privind spre cer.\n\nCu ochi topiți priveam spre ceruri\nchemînd pe Domnul, m-am rugat:\n- o Doamne-s în necaz, ajută-mi, - \no, ce să spun... m-a ascultat.\n\nPartea 2\n\nDe-acuma voi umbla în umilință\npînă la capătul vieții voi umbla,\ndupă ce-am fost încercat prin suferință\nDoamne, numai prin a Ta bunăvoință\nde viață ne putem noi bucura.\n\nDoar prin ea mai pot avea și eu suflare\nsănătate și viața dîndu-mi iar\no, dar chiar și suferința cea mai mare\nîmi era spre mîntuire și scăpare\ncăci Tu-ai vrut ca să mă scoți din groapă iar.\n\nAruncatu-mi-ai păcatul de la Tine,\ncăci nu moartea și nici morții-Ți vor cînta\nnici acei ce Locuința Morții-i ține\ncăci ei n-au credință și nădejde-n bine\nci cel viu, da cel viu, Te va lăuda.\n\nȘi Te va slăvi o Doamne ca și mine\nfiilor, credincioșia Ta spunînd...\n- Tu ne-ai mîntuit, de-aceea pentru Tine\nvom cînta mereu cîntările-Ți divine\nîn lăcașul slavei Tale petrecînd.\n\n"
}