{
"t" : "Nici tu nu ești departe",
"d" : "",
"s" : "Nici tu nu ești departe de calea lui Hristos\ncînd tainic al tău suflet dorește-această cale\ndar trebuie credința - și saltul curajos\nsă treci cu hotărîre în rîndul Oastei Sale.\n\nNu-L poți, în taină, urma pe Dumnezeu\nodată tot te scoate o clipă la lumină\natunci de poți învinge în ceasu-acesta greu\nprimești botezul jertfei - cîștigi izbînda plină.\n\nAtunci pășind ca Iosif și ca Gamaliel\npurtînd ca Cirineanul, plîngînd ca Magdalina\nmergi cu Hristos pe față și-alăturea de El\nluptînd cu Adevărul să biruie Lumina.\n\nCe mare-i clipa asta în care ai învins\nși davidul din tine zdrobește goliatul\natunci te nalți eroic spre-al vecilor cuprins\nși sufletul tău intră alături cu-Mpăratul.\n\n... O, nu mai sta departe de lupta lui Hristos\ncăci nu se știe clipa cînd aripa te lasă\nfă saltul, ieși pe față înalt și curajos\ncu cît mai grea e lupta - cununa-i mai frumoasă!\n"
}