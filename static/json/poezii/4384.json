{
"t" : "Curînd n-am să-mi mai văd",
"d" : "",
"s" : "Curînd n-am să-mi mai văd vrăjmașii\nde care mă despart pe veac\najută-mi Doamne cu iubire\ntot ce-s dator spre ei - să fac.\n\nN-am să-mi mai văd nici suferința\nprin care-acum mai trec gemînd\najută-mi Doamne, pîn-la capăt\nsă pot să mi-o îndur tăcînd.\n\nN-am să-mi mai văd nici bîrfitorii\nce-mi duc atîta vorbă rea\najută-mi Doamne fiecărui\nsă-i dau deplin iertarea mea.\n\nN-am să-mi mai văd nici pe vecinii\ncu care împreună sînt\najută-mi Doamne să n-am vină\ncă nu le-am spus al Tău Cuvînt.\n\nN-am să-mi mai văd nici Cartea Sfîntă\nce-a stat mereu pe masa mea\najută-mi Doamne să nu spună\ncă n-am citit plîngînd în ea.\n\nCurînd n-am să mai văd pe nimeni\ndin cei de printre care mor\najută-mi Doamne, spre nici unul\nsă nu rămîn nimic dator!\n"
}