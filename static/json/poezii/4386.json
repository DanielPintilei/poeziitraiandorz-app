{
"t" : "Cine s-a unit cu lumea e vrăjmaș",
"d" : "",
"s" : "Cine s-a unit cu lumea, e vrăjmaș cu Dumnezeu\nduhul lumii cine-l are merge tot mai spre osîndă\npînă cînd ajunge-un demon, un eretic și-un ateu\nce e-n stare pe-orice semen să-l ucidă și să-l vîndă.\n\nUnde nu se fac biserici se vor face închisori\ncînd chemările sînt goale neascultările sînt pline\ntot ce nu-i făcut la vreme e plătit de mii de ori\ncine n-ascultă-n cîntare o s-asculte în suspine.\n\nVai de locul și de vremea unde sufăr cei curați\ncăci acolo-ntotdeauna se va-nstăpîni minciuna\nși părinții răi vor naște fii mereu mai blestemați\npînă cînd în foc și-n scîrbă pier cu toți pe totdeauna.\n\n... Dumnezeule, ai milă cînd începe-acest declin\nschimbă Tu și-ntoarce totul dinspre moarte spre lumină\ndin părinții care pleacă spre copiii care vin\ncalea vieții să se facă mai lumină, mai lumină!\n"
}