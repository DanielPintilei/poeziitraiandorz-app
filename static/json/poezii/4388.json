{
"t" : "Vom trece rîul morții",
"d" : "",
"s" : "Vom trece rîul morții odată fiecare\ndar nu-i la fel a-l trece în plîns - ori în cîntare\nne vom lua cu toții din fața Judecății\nori căile osîndei ori căile răsplății.\n\nOdată fiecare ajunge să se roage\ndar nu-i la fel în bine, ori cînd în chinuri trage\nodată fiecare ajunge-a crede-n viață\nori înainte-n soare, - ori prea tîrziu în gheață.\n\nOdată fiecare ce-a semănat va strînge\nși după rîs și glume - și după plîns și sînge\ndar unii văd în viață, iar alții numa-n moarte\ncînd e lumina stinsă, cînd harul e departe.\n\n... Vom trece-n Veșnicie ori azi ori mîine poate\ncu-a noastre fapte rele ținute ori iertate\ndar nu-i la fel cum trecem, o nu-i la fel că-n Poartă\nla Stînga ori la Dreapta pe veci au să ne-mpartă.\n\nAlege-ți de-astăzi partea nainte de-a te duce\npunînd cu lacrimi sfinte un legămînt de Cruce\nsă intri-n noaptea morții privind spre strălucire\nca Domnul să te-nvie la Marea Lui Venire!\n"
}