{
"t" : "Nimic nu mă mai doare",
"d" : "",
"s" : "Nimic nu mă mai doare Doamne\ndin cîte rane-am tot primit\nde-a lungul luptelor purtate\nprin anii cîți i-am pătimit\npe toate-ai așternut Isuse\nun sfînt balsam cu-al Tău alin\nși peste toate, peste toate\ne-un dulce și-mpăcat senin.\n\nDar Doamne inima mă doare\nde cîte rane tot primesc\ncînd frați-vrăjmași - a Ta Lucrare\ndezbină, strică și bîrfesc\ncăci luptele din înăuntru\nmai grele-mi sînt de mii de ori\n- o vino luptă-Te Tu Doamne\ncu toți acești dezbinători.\n\nO Doamne, de-ai trimite-odată\npe îngerii din Cerul Tău\ndin holda Ta, neghina toată\ns-o ia să ardă tot ce-i rău\nnu sufletele să le smulgă\nci relele ce răii țin\nca să-Ți rămînă toți ca grîul\nși-așa să fim în veci.\nAmin.\n"
}