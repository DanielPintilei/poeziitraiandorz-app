{
"t" : "Aveai și tu",
"d" : "",
"s" : "Aveai și tu cîndva un suflet\nde copilaș nevinovat\nmai poți să-l recunoști acuma\ncu-atîtea vini împovărat?\n\nAveai și tu mînuțe albe\natît de gingașe și moi\nmai poți să le cunoști acuma\ncu-atîta sînge și noroi?\n\nAveai și tu priviri curate\nde ochișori frumoși și dulci\nmai poți în ochii tăi de astăzi\nsă-ți recunoști ceva de-atunci?\n\nAveai și tu cîndva o mamă\nce te-a-nvățat să te închini\nmai ții ceva din chipul mamei\nsau l-ai pierdut printre străini?\n\nAveai și tu un gînd odată\nsă fii un om curat și bun\nce-a mai lăsat din el în tine\nveninu-acestui veac nebun?\n\nAveai și tu cîndva o cale\nfrumoasă înaintea ta\n- și-acum cînd vezi cum ți-e viața\nvrei oare s-o sfîrșești așa?\n"
}