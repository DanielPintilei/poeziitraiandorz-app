{
"t" : "Nu ți-a rămas",
"d" : "",
"s" : "Nu ți-a rămas nimic din toată\nînvățătura cîtă-ai strîns\nde n-ai aflat - uimit - odată\nce-nțelepciune-i într-un plîns\npoți să cunoști tot Universul\nși-n ce-i văzut și-n ce-i ascuns\nnimic nu știi - cînd pîn-la miezul\nvieții însăși, n-ai pătruns.\n\nFără Hristos, fără Hristos\nnici un folos, - nici un folos\nnumai în El, numai în El\nviața are-un veșnic Țel.\n\nNimic din tot nu-ți va rămîne\nnici azi - nici cît te tot frămînți\npoți face orișicîte planuri\ncurînd zdrobit ți le-nmormînți\npoți să străbați pînă la stele\nsau tot adîncul să-l străpungi\nnimic nu știi, - cînd pîn-la miezul\nvieții însăși - nu ajungi.\n\nȘi poți și-n viitor cuprinde\ncît e din Nord și pînă-n Sud\npoți să dezlegi atîtea taine\ncîte se văd ori se aud\nchiar să le afli toate-toate\ncurînd vei plînge dureros\nde n-ai știut să afli Miezul\nvieții însăși - pe Hristos!\n"
}