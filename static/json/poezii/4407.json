{
"t" : "Aceste frunze care cad",
"d" : "",
"s" : "Aceste frunze care cad\nîngroapă înc-o vară\nși-a noastre zile ce tot scad\ns-apropie de-o seară\nși seara asta cît de des\nne-ar trebui-amintită\nla orice drum ce-avem de-ales\nla orișice ispită.\n\nSă nu ne pară rău c-avem\nacum poveri mai grele\nnici că pentru Hristos sîntem\nhuliți cu vorbe rele\nnici că pentru Cuvîntul Lui\najungem la-ncercare\ncăci ca aceasta-n ceruri nu-i\nrăsplată-atît de mare.\n\nNu vă-ntristați cînd frunze cad\nși-ngroapă înc-o vară\nferice zilele ce scad\nstrîngînd în Cer comoară\nferice-acei ce duc poveri\nși sufăr încercare\ncă-n Ziua Marii Învieri\nnu-i slavă-atît de mare!\n"
}