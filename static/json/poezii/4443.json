{
"t" : "S-ascult de Tine",
"d" : "",
"s" : "S-ascult de Tine Domnul meu, să calc urmele Tale\nși să nu-mi pese-apoi nimic ce voi păți pe cale\nsă nu văd decît urma Ta pe-oriunde ea mă cheamă\nși-apoi de nimeni și nimic să nu țin nici o seamă.\n\nSă trag cu Tine Drag Isus la jug ca și la cruce\nși-apoi să nu mă mai gîndesc ce sarcini voi mai duce\nsă nu simt decît Mîna Ta trăgînd la pas cu mine\nși nici o grijă-apoi să n-am știind că sînt cu Tine.\n\nSă lupt cu Tine Sfînt Viteaz, cu-a Tale arme sfinte\nși să nu văd nimic napoi ci numai înainte\nsă n-aud decît glasul Tău: fii tare, luptă-ntruna\nși-apoi să nu mai știu nimic pîn-am ajuns cununa.\n\nSă cînt cu Tine Mire Drag înflăcărînd iubirea\nsă mă trezesc și să adorm cu harfa și psaltirea\nsă nu vreau decît Sînul Tău cel negrăit de dulce\nși-apoi să nu-ntreb în ce loc vin îngeri să mă culce.\n\nSă zbor pe-aripa Ta Isus și-apoi oriunde-aș cade\nmă vor căuta în veci cu dor a dragostei noroade\nși știu că-n Ceasul Fericit al Revenirii Tale\niubirea Ta mă va afla cu-un cîntec să mă scoale.\n"
}