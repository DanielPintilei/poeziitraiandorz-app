{
"t" : "De multe ori am auzit",
"d" : "",
"s" : "De multe ori am auzit Isuse-a Ta chemare\nși-Ți promiteam, - dar mai era în mine-o-ngrijorare\nTu mă priveai îndurerat văzînd ce mă reține\nde vulpi și păsări mi-ai vorbit\n- și n-am mers după Tine...\n\nOdată iar voiam să-Ți iau cărarea Ta frumoasă\ndar tatăl meu mă reținea - era bătrîn acasă\nTu m-ai privit îndurerat, vedeai ce greu îmi vine\nde morți ce-ngroapă morți mi-ai spus\n- și n-am mers după Tine.\n\nȘi iar Isuse m-ai chemat, dar dragostea lăsată\nnu m-am răbdat să nu mă-ntorc s-o mai revăd o dată\nTu m-ai privit îndurerat, vedeai ce foc e-n mine\nde plug și urmă mi-ai vorbit\n- și tot n-am mers cu Tine.\n\n... Azi Scump Isuse, nu mai vreau de nimeni să țin seamă\nnici casă, nici părinți, nici soț, nimic nu mai am, - \n- ia-mă!\nȘtiu că doar cînd nimica nu-i napoi să mă rețină\natunci pot spune: vin, Isus\nși Tu-mi poți spune: vină!\n"
}