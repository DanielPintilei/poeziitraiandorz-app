{
"t" : "Cîntarea lui Isaia - 18",
"d" : "- din Isaia 51, 1-12 -",
"s" : "Partea 1\n\nVoi cîți umblați în curăție, voi cîți pe Dumnezeu căutați\npriviți spre locul cel din care, de Dumnezeu ați fost luați\nuitați-vă din ce-uscăciune, din ce loc sterp v-ați zămislit\nși cîtă binecuvîntare și roade El v-a dăruit.\n\nTot astfel Domnul are milă de toți cei dărîmați ai Săi\npustia lor va face-o ape și mîngîiere pe-orice căi\ngrădini va face uscăciunea și veselie le va da\ncîntări de mulțumiri și slavă pe veci în ele-or răsuna.\n\nAscultă neamul Meu, ascultă poporul Meu ce-Mi ești pe plac\ndin Mine va ieși Lumina la toate neamurile-n veac\nneprihănirea Mea-i aproape, aproape-i mîntuirea Mea\ntoți cîți se vor încrede-n Mine, puterea Mea-i va lumina.\n\n... Privește Cerul și pămîntul, ca fumul toate vor pieri\ndar mîntuirea Mea rămîne, cît vecii toți va dăinui\nde-aceea ascultați voi care cunoașteți mîntuirea Mea\nnicicînd, de nimeni nu vă temeți, Eu sînt cu voi a vă scăpa.\n\nPartea 2\n\nScoală Doamne-mbracă-Ți iar tăria Ta\nBrațul Tău să-Și aibă iar puterea Sa\nca odinioară, Doamne, ca-n trecut\ncînd nemaivăzute lucruri ai făcut.\n\nNu ești Tu Cel care marea-ai despicat\nfundul adîncimii mării l-ai uscat,\noare nu Tu Doamne drumul l-ai croit\nla răscumpăratul Tău popor iubit?\n\nCa și lor Tu nouă ne deschide căi\nla răscumpărații și copiii Tăi\nsă întoarcă iarăși spre Sionul drag\ncu cîntări de slavă neamul Tău pribeag.\n\nImnul biruinței fericiți cîntînd\nși o bucurie veșnică avînd\nfruntea ne-o-ncunune strălucirea Ta\nfă de veselie plină inima.\n\nFă durerea noastră stinsă pe deplin\nși pe veci uitate geamăt și suspin\ndă-ne mîngîierea-n Veacul Nesfîrșit\nfă-ne cum Tu Doamne ne-ai făgăduit.\n\n"
}