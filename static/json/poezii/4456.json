{
"t" : "Ce vremi cumplite!",
"d" : "",
"s" : "Ce vremi cumplite vor veni, ce oameni se vor naște\ncă pe Hristos Îl vor urî nevrînd a-L mai cunoaște\ncînd li se va vorbi de El, vor spumega de ură\nși vor striga și vor huli cu-nverșunată gură.\n\nChiar frați pe frați îi vor preda la chinuri și la moarte\nși toți ca niște ucigași cu alții-o să se poarte\npentru iubirea lui Hristos și pentru-al Lui Sfînt Nume\nai Săi vor fi batjocoriți și omorîți în lume.\n\nDar cel ce va răbda tăcut pîn-la sfîrșit durerea\nacesta fi-va mîntuit și va vedea-Nvierea\ncăci mîntuirea nu se dă la început Credinței\nci se dă numai la sfîrșit, în clipa Biruinței.\n\nVoi care veți fi-atunci trimeși să duceți Vestea Bună\nla multe chinuri și dureri cei răi au să vă pună\ndar nu uitați că și Isus a fost întins pe Cruce\nprivind la El veți fi-ntăriți și voi să v-o știți duce.\n\nIsus Cel Scump ne-a spus că El cu noi e-n încercare\nși-o să ne scape neapărat pe toți - și pe oricare -\niar cînd necazul cel cumplit va fi să fie-aproape\nEl mai nainte va veni pe toți ai Lui să-i scape.\n\nVoi toți ai lui Isus, luptați și-ncredeți-vă tare\ncu-al Lui Cuvînt vă-mbărbătați și dați-I ascultare\nsă nu vă îndoiți deloc în nici o suferință\na Marelui Biruitor e Marea Biruință.\n"
}