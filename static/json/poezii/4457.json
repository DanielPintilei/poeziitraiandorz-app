{
"t" : "Tu ești? - sau numai pare",
"d" : "",
"s" : "Tu ești? - sau numai pare\ncă ești acel copil\nce stă zîmbind în chipul\nce plîngi privindu-ți-l?\n- ești tu cel de-altădată\ncu ochi frumoși de prunci\ndar ți-a-ntinat păcatul\nce-aveai frumos atunci.\n\nAmar te-ncearcă gîndul\nc-atunci dacă mureai\nce fericit la ceruri\ncu îngerii zburai\ntrăind, - pe nesimțite\nte-a-nvins păcatul greu\nși-azi de-ai muri, ți-e groază\nmori fără Dumnezeu.\n\nDe-ai vrea s-ajungi ca-n vremea\nfrumoasă de copil\npe cînd erai ca-n chipul\nce plîngi privindu-ți-l\n- de poți să-ntorci la Domnul\ncum cer a Lui porunci\nEl iarăși te-noiește\nprecum erai atunci.\n"
}