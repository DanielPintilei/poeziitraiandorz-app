{
"t" : "Poate spui și tu",
"d" : "",
"s" : "Poate spui și tu la alții despre calea ascultării\nînsă vezi mereu mai mare vrăjmășia nepăsării\nși cu cît vezi mai cu teamă împlinindu-se Scriptura\nvezi, în loc de pocăință, cum cresc relele și ura.\n\nPoate vezi și tu păcatul - fără frică și rușine\ncum nici Post nici Rugăciune nime-n seamă nu mai ține\ncum desfrîul tot aduce boale, sînge și teroare\npînă cînd viața însăși va ajunge-ngrozitoare.\n\nPoate simți și tu că astfel mult nu poate să mai țină\ncă-i cu neputință, focul și pierzarea să nu vină\ncă se-apropie și-i gata trăsnetul să izbucnească\nca-n dezastrul cel din urmă răul tot să se sfîrșească.\n\nPoate crezi și tu aceasta, uneori te și-nfioară\ndar îndată uiți - și somnul vine iar și te doboară\niar păcatul crește-crește pînă-n clipa care vine\nsă se prăbușească cerul și pe lume și pe tine.\n\nPoate-auzi și tu această ultimă înștiințare\npoate nu mai faci păcatul s-o privești cu nepăsare\npoate-ntorci și tu la Domnul pînă poți\nși pîn-ai unde\npoate n-aștepți pînă-n clipa să nu știi unde te ascunde.\n"
}