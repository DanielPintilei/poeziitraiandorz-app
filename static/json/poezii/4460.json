{
"t" : "Nu-ți clădi",
"d" : "",
"s" : "Nu-ți clădi prea scumpă casa, ca s-o poți ușor uita\ndac-ar fi să vină mîine foc să-ți ardă casa ta\nci fă-ți casa cît mai mică, dar pe locul cel curat\nca să nu ți-o ia cînd vine prăpădul cel neașteptat.\n\nNu te așeza-n Sodoma ca și Lot cel ispitit\nca să nu pieri cu stricații în ținutul osîndit\nci ca Avraam fă-ți cortul unde poți primi mereu\nca să ospătezi la tine îngerii lui Dumnezeu.\n\nNu te osteni ca Marta cu prea multe treburi cînd\nți-a venit Hristos în casă - și tu nu stai ascultînd\nci le lasă ca Maria, stai și-ascultă-L pe Isus\ncă ai vreme-apoi destulă să tot faci cînd El S-a dus.\n\nNu sta adormit cu cele cinci fecioare făr-oleu\ncînd e-așa de-aproape ceasul să Se-arate Dumnezeu\ncaută pînă poți să afli untdelemnul cel de Sus\nsă nu bați la ușa Nunții după ce-a închis Isus.\n\nN-arunca înștiințarea care tot ți-o fac și fac\ncăci această-nștiințare n-am să ți-o mai spun în veac\nvine ziua, vine ziua cînd ai mai dori s-o spun,\nvină, poate-atunci vedea-vei că nu eu am fost nebun!\n"
}