{
"t" : "Mai vin și-ndoieli",
"d" : "",
"s" : "Mai vin și-ndoieli adesea, - nu pot să nu vină\ndar credința să ne fie vie și deplină\niar iubirea să ne ardă naltă și frumoasă\ncăci Credința și Iubirea duhul nu ni-l lasă.\n\nMai vin și ispite-adesea, nu pot să nu vie\ndar prin post și rugăciune scapi de-a lor robie\nrugăciunea cea fierbinte și-nfrînarea sfîntă\ncu lumină și putere sufletu-nveșmîntă.\n\nMai vin și vrăjmași adesea - și ei au o vreme\ndar cînd ești deplin în Domnul n-ai de ce te teme\nbizuindu-te puternic pe-al Lui Nume Mare\nharul Lui va fi cu tine și-ți va da scăpare.\n\nMai sînt și-ncercări adesea, - trebuie să fie\ncăci prin ele ni se ține viața-n curăție\nși prin ele ni se face dragostea frumoasă\nfericit cel care-n ele calea nu și-o lasă.\n\nVin și lupte, - au și ele sfînta lor menire\nca-nvingîndu-le s-ajungem dulcea mîntuire\nastfel toate ni-s spre bine și spre-ncununare\nnumai dacă-avem în Domnul temelia tare.\n"
}