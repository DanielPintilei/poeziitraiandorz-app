{
"t" : "Cînd îți va veni și ție",
"d" : "",
"s" : "Cînd îți va veni și ție răule răsplata\nai să vezi și tu ce dreaptă este Judecata\nai să vezi că nu poți face tot ce-ți vrea trufia\nfăr-să nu-ți arate-odată Dumnezeu mînia.\n\nCînd îți vei umplea măsura care ți-e permisă\nte va prăbuși-a mîniei stavilă deschisă\nși vor năvăli-nspre tine blestemele toate\nce le-au grămădit întruna multele-ți păcate.\n\nȘi se va urni urgia ca un munte mare\nși n-ai să mai afli-n groază nicăieri scăpare\nși-ai să rogi pe morți să iasă să te bagi tu-n groapă\n- dar de-a lui Hristos mînie - nimeni nu te scapă!\n\n... Fă netrebnicule răul, cît vrei - și cît poate\nsă te rabde Judecata ce le știe toate\ndar gîndește-te că grabnic vine, vine, vine\nclipa-n care se prăvale blestemul pe tine.\n\nUnde-ai să mai fugi atuncea, cine-o să mai fie\nvreo speranță de scăpare să-ți arate ție\n- Dumnezeu o să te-alunge flăcării cumplite\noamenii-au să te blesteme\n- iadul te va-nghite!\n"
}