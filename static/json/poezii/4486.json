{
"t" : "Ce măreață e izbînda",
"d" : "",
"s" : "Ce măreață e izbînda\ncelui care luptă-ntruna\npîn-la moarte - cu dorința\nde a cîștiga cununa.\n\nCe frumoasă e răbdarea\ncelui care nu cîrtește\ncare pentru tot ce-i vine\nlui Hristos Îi mulțumește.\n\nCe curată-i conștiința\ncelui care nu se-abate\nnici pe tot avutul lumii\nde la cinste și dreptate.\n\nCe înaltă e credința\ncelui neclintit și tare\ncare cea dintîi și-o ține\npîn-la ultima suflare.\n\nCe divină e iubirea\ncelui care-și poate duce\ncrucea pînă la cunună\nși cununa pîn-la cruce.\n\nCe eternă e răsplata\ncare Sus în Cer așteaptă\npe cei ce-au suit calvarul\npînă-n el, din treaptă-n treaptă.\n"
}