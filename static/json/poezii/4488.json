{
"t" : "Ce slab te-arați",
"d" : "",
"s" : "Ce slab te-arați spre Dumnezeu atunci cînd nu-I poți duce\ncu bucurie nici un jug și nici un strop de cruce\ncînd lași și partea ta pe-acei cu partea cea mai mare\nce slab te-arați spre Dumnezeu cînd cauți cărări ușoare.\n\nCît de puțin știi pe Hristos cînd din a Lui Cuvinte\nnimic din miezul lor profund nu poți să iei aminte\ncînd le-nțelegi firesc și-ngust c-o tristă ușurință\ncît de puțin știi pe Hristos cînd mic ești în credință.\n\nCe greu lovești în Duhul Sfînt cînd strici a Lui Lucrare\ncînd îi dezbini pe frați lucrînd mereu cu neascultare\ncînd nici un sfat nu vrei s-asculți, cînd strici cărarea dreaptă\nce greu lovești în Duhul Sfînt și ce blestem te așteaptă.\n\nCunoașterea lui Dumnezeu îți cere-așa credință\nîncît să-ți fie-un foc ceresc întreaga ta ființă\nși adîncirea în Hristos îți cere-o curăție\ncum și în tine și în El un duh ar fi să fie.\n\nIar umplerea cu Duhul Sfînt așa viață-ți cere\nîncît să fii un vuiet blînd la orice adiere\natunci și roadele-I din plin în viața ta se-arată\nși-abia atunci credința ta e cea adevărată!\n"
}