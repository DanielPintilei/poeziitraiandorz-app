{
"t" : "În Clipa Întîlnirii",
"d" : "",
"s" : "În Clipa Întîlnirii - doresc Iubit Isus\nfrumos să-mi afli totul de jos și pînă sus\npicioarele curate să-mi afli Domnul meu\nrănite de umblarea pe drumul Tău mereu.\n\nGenunchii să mi-i afli sfințiți de bătături\ncu grijă-acoperindu-și răbdate lovituri\nși mîinile să-mi afli sfîrșind în rod divin\nlucrarea încheiată frumoasă și deplin.\n\nIar buzele să-mi afli ca-ntr-un sărut ceresc\nspunîndu-Ți fără seamăn: Isuse, Te iubesc\nși ochii să mi-i afli scăldați de plînsul drag\ncu care Te așteaptă de ani și ani în prag.\n\n... În Clipa Întîlnirii cu Tine Drag Isus\nașa mi-aș vrea ființa de jos și pînă sus\nca Ochii Tăi să vadă ce mult Te prețuiesc\nși Inima Ta dulce să-mi spună: te iubesc!\n\nDă-mi harul Tău, Preadulce și Drag Iubitul meu\nca el să mă îmbrace cum vrei și Tu și eu\nîn Clipa Întîlnirii așa să ne găsim\nprin lacrima Iubirii uimiți să ne privim.\n"
}