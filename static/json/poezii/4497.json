{
"t" : "Zbor grăbit e viața asta",
"d" : "",
"s" : "Zbor grăbit e viața asta pentru orișicine\ndar puțini știu să ia seama la aceasta bine\nmulți în dimineața vieții își cred ziua lungă\nnici nu se gîndesc ce-aproape-i moartea să-i ajungă.\n\nCine-i oare înțeleptul care să-și socoată\nca un zbor grăbit de-o clipă viața asta toată\nca-n clipita asta scurtă să-și adune bine\no comoară spre viața de-unde nu mai vine?\n\nCei mai mulți sînt ca nebunul căruia nu-i pasă\ncînd e vară și-are umbră nu-și mai face casă\nnumai cînd îl prinde iarna, moartea și urgia\nse trezește el și-și plînge tristă nebunia.\n\nZbor grăbit e și-a ta viață călător și frate\ncîte binefaceri cheamă, - du-te fă-le toate\ncăci grăbitul zbor sfîrșește - și-o cerească plată\nva primi în veșnicie lupta ta curată.\n\nZbor grăbit e și-a ta viață leneșule-n rele\nvine dintr-o dată ceasul Judecății grele\n- iată clipa se sfîrșește, zborul tău coboară\nscoală-te căci vine Noaptea și rămîi afară!\n"
}