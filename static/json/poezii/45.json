{
"t" : "Plîngea tîlharul",
"d" : "",
"s" : "Doamne Tu Izvorul Vieții, Tu Ocean de mîngîiere\nFiul Veșnic al Luminii care lumea o conduce\ncum de Te supui la oameni,\nca un miel fără putere\nși-n atît de grea durere\nrăstignit Te lași pe Cruce?\n\nO, de ce n-aduci din ceruri legiunile de îngeri\nși-astăzi cînd Te scuipă astfel\nfarisei și cărturarii\ncu-o lovire să prefacă rîsetele lor în plîngeri,\nde ce Doamne taci și sîngeri\npus pe Cruce ca tîlharii?\n\nO, da știu Isuse Doamne\nTe-am văzut și eu odată\ncolo jos pe țărmul mării\ncînd spuneai povețe multe,\nînsă inima-mi stricată de păcate subjugată\nde atuncea niciodată\nnu mai stete să Te-asculte!\n\nTe-asculta atunci mulțimea fericită și-nsetată\ncînd Tu le spuneai, țin minte:\nrăul să-l plătiți cu bine\nși cu dragoste să-ntoarceți\nura cea mai ne-mpăcată\ncăci a voastră mare plată\neste-n viața care vine.\n\nȘtiu că Tu ești Domnul Păcii,\neu sînt fiul învrăjbirii,\nTu al dragostei Părinte\niară eu copilul urii,\neu cel ucigaș și lacom, îmi iau plata făptuirii\n- dar Tu Regele Iubirii\ncum să fii la fel cu furii?\n\nDoamne, eu sînt un nemernic,\nucigaș și fiară, care\nam făcut în lumea asta sute de vieți să moară!\ncrucea asta pentru mine\ne o cinste mult prea mare\niar aceste munci amare,\no pedeapsă prea ușoară!\n\nMîna asta ce pe cruce tremură acuma-n cuie\nomorîtu-și-a părinții\nși-a prădat în nopți de toamne,\neu am îndemnat mulțimea\nsus, pe Cruce, să Te puie -\nnu e cît e lumea, nu e\npăcătos ca mine, Doamne.\n\nȘi eu am dorit ca lumea să Te chinuie-n durere\nși mă bucuram cînd Crucea\nîncepeau să-Ți pregătească\nsau Te-nsîngera cununa...\nsau Ți-au dat oțet și fiere\ncînd stăteai fără putere\nsau lăsai să Te lovească!...\n\nTe-am hulit și eu, alături\ncu-acest biet din partea stîngă,\nTe-am scuipat cu fariseii\nși cu cei fără credință!\nVai... dar vine chinul morții\nbietul suflet să mi-l stîngă, - \nfă ca ochii mei să-mi plîngă\nplîns fierbinte de căință!\n\nDoamne, orbilor lumină le-ai dat,\nmuților cuvinte,\nmilă celui singuratic, pace inimii străine,\ncu puterea Ta-nviat-ai morții, Doamne,\ndin morminte\n- milostiv și bun Părinte\nfie-Ți milă și de mine!\n\nLacrimi nu mai am...\nmi-e sete, mi-s puterile apuse\nDoamne, cred că Tu ești Fiul Celui Sfînt\ndin veșnicie,\niartă-mi grelele păcate ce Ți-au fost aicea spuse\nși primește-mă Isuse\nîn a Ta Împărăție!...\n"
}