{
"t" : "Să nu mai văd",
"d" : "",
"s" : "Să nu mai văd Isuse pe nimeni ca pe Tine\nca Fața Ta alt soare să n-am pe cer la mine\nca Glasul Tău cel dulce să nu-mi știu nici o miere\nsă pot da pentru Tine cu drag tot ce-mi vei cere.\n\nSă nu mai știu Isuse de alt nimica-n lume\ndecît de-a Ta Iubire și-al Tău Preadulce Nume\npe-acestea să le cînte, pe-acestea să le scrie\nși harfa mea și gura și mîna pe vecie.\n\nSă nu mai las Isuse nimic din ale Tale\noricît Ți-ar fi de-ngustă și grea a Crucii Cale\nnici frații, nici Cuvîntul, nici dreapta-nvățătură\nci să le țin cu toată a inimii căldură.\n\nCu cît mai mulți sînt furii ce mișună pe-afară\ncu-atît mai scumpă-mi fie Isuse-a Ta comoară\ncu cît se-mpuținează lumina și răbdarea\nsă-mi fie mai aprinsă iubirea și-așteptarea.\n\nAjută-mă Isuse încă puțin pe cale\nsă trec cu biruință și peste-a morții vale\ncînd voi ieși din ape și voi păși spre Tine\nsă cad pe-a Tale brațe deschise pentru mine!\n"
}