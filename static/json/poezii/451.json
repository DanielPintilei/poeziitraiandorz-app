{
"t" : "Cîntarea lui Isaia - 24",
"d" : "- din Isaia 60, 1-20 -",
"s" : "Partea 1\n\nScoală-te Ierusalim\nși te luminează,\nSlava Domnului deplin\nazi te cercetează.\n\nDa, lumina-ți va veni\nSlava Lui răsare\nnoapte pe pămînt va fi\npeste tine - soare.\n\nPeste alții-apasă greu\nnegura și ceața\nție-ți nalță Dumnezeu\nSlava Lui și Fața.\n\nNeamurile vor umbla\nîn a ta lumină\nși cei mari purtați de-a ta\nstrălucire lină.\n\nOchii nalță-ți-i deplin\nși privește bine\npeste vremi cum vin și vin\nfiii tăi la tine.\n\nFiii tăi cei depărtați\nfiicele dorite\ntoți pe brațe sînt purtați\nși-n cîntările slăvite.\n\nCînd odată vei vedea\ntu acestea toate\nce adînc inima ta\nfericit va bate.\n\nBucuria ta va fi\ncum nu știe nime...\nSaltă, Ziua-ți va veni\nscump Ierusalime.\n\nPartea 2\n\nCetate fericită și binecuvîntată\nîn care Slava Sfîntă a Domnului va fi\ndomni-va-n tine veșnic o pace-adevărată\nși nesfîrșit dreptatea, în tine va domni.\n\nN-o să se-audă-n tine vorbindu-se de silă\nnici de pustiu și prăpăd în tot ținutul tău\nvei spune mîntuire la zidul tău și milă\nși nu va mai fi-n tine nimic stricat și rău.\n\nNu de la soare ziua avea-vei tu lumină\nnici luna, ție, noaptea lumină îți va da\ncăci Domnul va fi veșnic lumina ta deplină\nși Dumnezeu mărirea și strălucirea ta.\n\nStrălucitoru-ți Soare în veci n-o să apună\nși-a nopților lumină în veci n-o va păli,\ncăci Domnul o să-ți fie în veci lumina bună\nși zilele durerii pe veci ți s-or sfîrși.\n\n"
}