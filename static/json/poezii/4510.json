{
"t" : "Trebuie să strigi",
"d" : "",
"s" : "Trebuie să strigi în lume sunet clar și deslușit\nca să știe cel ce-aude cum să facă negreșit\ntrebuie strigat Cuvîntul Judecății lui Hristos\nclar și tare să-L audă limpede-orice păcătos.\n\nNu cu sunete-ncurcate și metafore de stil\nci-Adevărul se cuvine limpede spunîndu-li-l\ntuturor și fiecărui, după cum e starea lui\nsă nu porți pe conștiință osîndirea nimănui.\n\n... O, desigur Adevărul cere jertfă la străjer\nel e pus mijlocitorul între lume și-ntre cer\ncerul cere să i-l strige,\nlumea-i pune pumnu-n piept\niar el trebuie să-și fie misiunii sale drept.\n\nCe să facă vestitorul cel conștiincios și-ales\nsă-și acopere-Adevărul, ori să-l strige înțeles,\nsă se-ascundă de furtună, ori să-nfrunte-al ei delir\ncare soartă să-și aleagă: cea de laș - ori de martir?\n\nDoamne, dă-i putere-acelui căruia l-ai pus străjer\nnu-l lăsa să tacă vestea care Tu i-ai dat din cer\ndă-i curaj să spună tare Adevărul Tău curat\nca să știe ce-au a face toți cei ce l-au ascultat!\n"
}