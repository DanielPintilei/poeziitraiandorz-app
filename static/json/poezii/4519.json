{
"t" : "Semănați sămînța bună",
"d" : "",
"s" : "Semănați sămînța bună fără odihnire\nși cu mîna cea mai plină pentru grea rodire\nși de-a lungul și de-a latul holdelor în cruce\npeste tot unde sămînța se mai poate duce.\n\nSemănați sămînță multă - căci din umbre sure\nsînt atîtea răpitoare care vin s-o fure\nși prin locuri de ispite multe pietre grele\nvin cu arșița să piardă cîte cad în ele.\n\nApoi spinii-ngrijorării cîte mai îneacă\ntoate cîte cad și-acolo n-ajung să se coacă\nnumai cea de-a patra parte cade-n brazdă bună\ndar și-aceasta prea puține roade azi adună.\n\nSemănați sămînța bună cu bogată mînă\ndupă ce trei părți se pierde - una să rămînă\ndupă ce răpește lumea, spinii și-ncercarea\nsă mai și rămînă-o roadă Celui cu Lucrarea.\n\nDoamne-ajută-ne cu timpul bun de semănare\nși mulțește-Ți lucrătorii buni de pe ogoare\nși-apoi dă sămînță multă celor ce-o aruncă\ns-aduni roade fericite după sfînta-Ți muncă.\n"
}