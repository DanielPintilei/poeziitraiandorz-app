{
"t" : "De cînd n-ai plîns tu oare singur?",
"d" : "",
"s" : "De cînd n-ai plîns tu oare singur meditînd\nla viața ta pierdută, la fețele uitate\ns-au dus, cu anii tineri toți cei iubiți pe rînd\nși tu stai tot mai singur cu crengi tot mai uscate?\n\nDe cînd n-ai plîns tu oare nici un păcat făcut\ncu-atîta ușurință și-atîta nepăsare\nși nu simți cum pe suflet un munte ți-a crescut\nși sufletul ți-l trage în veșnica pierzare?\n\nDe cînd n-ai plîns tu oare stînd singur în genunchi\ncu conștiința goală în fața Judecății\nca aducîndu-ți toate tăcerile mănunchi\nsă-ți vezi păcatul contra iubirii și-a dreptății?\n\nO, stai acum și plînge în seara asta grea\ncînd plouă și cînd toamna îți spune de plecare\ne poate cea din urmă... și-n ce-ți grăiește ea\ne taina-nțelepciunii cea veșnică și mare.\n\nCe-ai strîns pîn-azi din lume, afară de dureri\nși-afară de minciună și-afară de-amăgire?\n- nici mîine n-o să-ți fie nimic mai bun ca ieri\nia astăzi altă cale,\n- cea înspre mîntuire!...\n"
}