{
"t" : "Ce-i folosește unui om?",
"d" : "",
"s" : "Ce-i folosește unui om să aibă lumea-ntreagă\ncînd sufletul în iad pe veci și-l duce și și-l leagă,\ntot mai spre lume lăcomind cu patimă nebună\npe neașteptate-l duce-n iad a focului furtună?...\n\nCe-i folosește-atunci c-a fost tiran și hoț și rege\ncînd toți de-a valma ard în iad, - satana nu-i alege\nla ce folos au înșelat și-au chinuit o lume\ncînd astea conștiința lor în veci au s-o sugrume?\n\nCe-i folosește chiar și azi desfrîul și-mbuibarea\ncînd îl pîndește pe cel rău din orice loc pierzarea\ncînd strigă banul său furat și stors prin nedreptate\nși conștiința-i arde-n el mustrîndu-l pentru toate?\n\nCe-i folosește-orice belșug și slavă-n lumea asta\ncînd simte atîrnînd de-un fir asupra lui năpasta\nși dincolo de vorba lui trufașă și-ngîmfată\no groază-ascunsă-i spune grav: există Judecată!\n\nCe-ți folosește dragul meu, tot ce-ai acum - și ție\ncînd fără veste poți s-ajungi chiar azi în Veșnicie?\nși ce-ai să dai atunci în schimb cînd sufletu-ți vor cere?\n- n-o să mai ai decît un drum: - la veșnica durere!...\n"
}