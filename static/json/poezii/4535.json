{
"t" : "Ce-ai înțeles tu?",
"d" : "",
"s" : "Ce-ai înțeles tu fiu meu și ce mai ții tu oare\ndin cîte-ndemnuri ți-am spus eu ascunse în cîntare?\n\nDin gîndul sfînt cu care tu ai fost trimis la mine\nce-ai înțeles cînd mi-ai privit a-ochilor lumine?\n\nDin tot ce nu puteam să spun dar îți doream în fire\nce-ai înțeles și ce-mi vedeai pe față și-n privire?\n\nDin tainele iubirii-adînci a Jertfei de pe Cruce\nce-a înțeles tăcerea ta prin lacrima mea dulce?\n\nDin Scopul Sfînt al lui Hristos spre care El te crește\ncît înțelege duhul tău și cît întrezărește?\n\nDin rîvna spre lumina Lui, din razele-I divine\ncît înțelegi cum izvorăsc și se coboară-n tine?\n\nO, scumpul meu urmaș venit din cer pentru-o chemare\nspre orice dar venit de Sus să ieși spre-ntîmpinare.\n\nȘi cînd vei fi primit deplin întreaga lor măsură\nînchină-I-te lui Hristos - cu-ntreaga ta făptură!\n"
}