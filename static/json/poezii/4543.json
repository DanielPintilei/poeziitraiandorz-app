{
"t" : "Cum ai intrat aici?",
"d" : "",
"s" : "Cum ai intrat aici în turma\nsmerită-a Blîndului Păstor\ntu lup viclean ce prazi și tulburi\nși-nșeli al Domnului popor?\n\nCum ai intrat în Oastea Sfîntă\na Domnului Isus Hristos\ntu cel neascultător și trufaș\nși prefăcut și mincinos?\n\nCum ai intrat în adunarea\ncelor cu cugetul curat\ntu vînzătorul și iscoada\ncu suflet rău și-ntunecat?\n\nCum ai intrat în Nunta Sfîntă\ntu cel fără veșmînt noit\ncurînd te va-ntreba Stăpînul\nși-ai să muțești înmărmurit!\n\nCum ai intrat în Sfînta Casă\ntu slujitor întunecat\nca s-o dărîmi din înăuntru\ncu trai viclean și desfrînat?\n\n... Înspăimîntați-vă cu toții\nvoi cei care-ați intrat așa\ncăci vine Ziua cînd Stăpînul\nne-ndurător vă va-ntreba.\n\nȘi dacă nu vreți nici să-ntoarceți\nși nici puteți să vă schimbați\nmai bine v-aruncați în mare\ncă mai ușor o să scăpați!\n"
}