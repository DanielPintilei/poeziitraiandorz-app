{
"t" : "Dați cezarilor",
"d" : "",
"s" : "Dați cezarilor ce este al cezarilor mereu\nși lui Dumnezeu, asemeni, dați ce-i al lui Dumnezeu\nDumnezeu nu cere multul care la cezari li-l dați\ndar ei cer și prea puținul care Lui Îi datorați.\n\nȘase zile v-a dat Domnul să munciți pentru cezar\ndar a șaptea El v-o cere s-o dați Lui lîngă altar\ndar cezarilor n-ajunge cît le dai, ei tot mai cer\nsă ia ei și cît se cade numai Domnului din Cer.\n\nCe nedrepți sînt toți cezarii cei lumești cu Dumnezeu\nle dă El, le dau supușii, le dau toți, - primesc mereu\nși lor tot nu li se ajunge ar tot vrea și-ar tot mai vrea\niar lui Dumnezeu din toate chiar nimic nu vor să-I dea.\n\nCe va fi în Ziua Groazei cînd se va sfîrși-al Lui har\nspuneți, - de la cel mai mare pîn-la cel mai mic cezar\nce-are să vă facă vouă Cel ce L-ați batjocorit\nce răsplată-o să vă-aștepte pentru tot ce-ați săvîrșit?\n\nIar voi cei ce-aveți pe Domnul și voiți să-L ascultați\ndați cezarilor, oriunde, dați cinstit ce datorați\ndar puținul ce vi-l cere Dumnezeu - și este-al Lui\ndați-l Lui cum se cuvine, nu-l dați altui-nimănui!\n"
}