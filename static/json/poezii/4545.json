{
"t" : "Vine Învierea",
"d" : "",
"s" : "Vine Învierea morților să știți\nde-asta niciodată nu vă îndoiți\nprecum vine moartea cînd e ceasul ei\nvine și-Nvierea tot pe-acest temei.\n\nEste-o înviere pentru orice ins\niar se reaprinde focul parcă stins\nînvelit pe-o clipă de un lut de fum\nel se va aprinde mai nalt ca acum.\n\n- Vine Învierea! - credeți voi cei buni\nvine ceasul și-astei ultime minuni\nadormiți în Domnul, fericiți crezînd\ncă-Nvierea voastră vine în curînd!\n\nEste Înviere, - temeți-vă toți\ncei tirani și leneși, vînzători și hoți\napa și pămîntul ce v-au astupat\nvă vor da afară trupul înviat.\n\nȘi-apoi Judecata celor înviați\nși-apoi două cete: drepți și blestemați\nși-apoi două locuri: Sfînt și Chinuit\nși-apoi Veșnicia fără de sfîrșit!\n"
}