{
"t" : "Cînd spui “Femeia”",
"d" : "",
"s" : "Cînd spui Femeia, ai spus Mama, ai spus Soția, Fiica, Sora\nși-ai spus ființa cea mai scumpă și mai iubită tuturora\nși-ai spus Iubirea și Căldura și Frumsețea-fără care,\nar fi-un pustiu și-ar fi-ntuneric și-ar fi-o tristețe tot,\n- sub soare.\n\nCe gol și ce singurătate era în cele șase zile\ncînd nu era în Rai Femeia, - pe toate luminîndu-i-le\niar cînd a fost făcută - dulce, ca dintr-un vis, ca dintr-o rană\nce minunată întregire le-a dat ființa-i diafană.\n\nE-adevărat că prin Femeie a mai venit și întristarea\ndar fără ea n-ar fi viața și n-ar fi binecuvîntarea\nn-ar fi cîntarea, nici sărutul, nici dor, nici lacrimă, - sub stele\nși ce-ar fi lumea fără-acestea și ce-ar fi viața fără ele?\n\nSă-L binecuvîntezi pe Domnul și mulțumește-I c-a făcut-o\niar fața mamei și-a soției cuprinde-o dulce și sărut-o\npe fruntea sorei și-a fetiței, fă semnul binecuvîntării\ncu mîngîierea cea mai sfîntă a bucuriei și-a cîntării.\n\nN-o întristați, - ci mîngîiați-o și ajutați-o cu iubire\nsă-și ducă sarcina și crucea frumos și ea spre mîntuire\ncăci cînd ea plînge toate-toate sînt chinuite și-ntristate\niar cînd zîmbește ea, - ce cîntec și ce lumină vine-n toate.\n\n... Fii binecuvîntată dulce și scumpă mamă și soție\nși sora și fetița noastră, - fiți fericite pe vecie\ncu lacrimi sărutăm obrajii și ochii voștri-n sărbătoare\nși-ntreagă dragostea ne-o punem pe-al vostru suflet, - \nca o floare!\n"
}