{
"t" : "La Ospățul Veșniciei",
"d" : "",
"s" : "La Ospățul Veșniciei vin pe-a razelor cărări\nrevărsîndu-se din largul celor patru depărtări\nsufletele-nveșmîntate în al Curăției in\nstrălucind în oglindirea Feței Mirelui Divin.\n\nToți cei ce dormeau de veacuri în tăcere așteptînd\nînviați de-o Față Dulce și treziți de-un drag Cuvînt\nies ca fulgerele albe într-un nou și unic nins\ndin pămînt în cer feeric umplu-al zărilor cuprins.\n\nSus în Porțile Măririi fîlfîie Slăvitul Steag\nfaldurile coborîndu-și de pe turnuri pînă-n prag\nși din cerul cel deasupra pînă-n cerul cel de jos\nși din zare pînă-n zare - pretutindenea Hristos.\n\nFața Lui răsfrînge Slava peste cîte fețe vin\na Lui Inimă Se-mparte fiecărui sîn deplin\nși-a Lui Gură îi sărută al oricăruia obraz\npe cînd Soarele Său Unic stă în veșnicu-I amiaz.\n\n... Printre unduiri de raze cu răsfrîngeri de culori\nse deschide Începutul Nesfîrșitei Sărbători\nși la mese nesfîrșite numai aur cristalin\nvin cei ce-au răbdat cu Mielul, foame și-nchisori și chin.\n\nCoruri veșnice de îngeri cîntă reluînd mereu\ncele mai nemuritoare imnuri pentru Dumnezeu\nși-ntre toți și cu oricare șade Mirele Dorit\ndîndu-i fiecărui unic dragostea desăvîrșit.\n"
}