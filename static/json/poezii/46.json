{
"t" : "Voi copilașii Mei din lume",
"d" : "",
"s" : "Voi copilașii Mei din lume\nce vă-ncălziți la focul sfînt\nvoi care M-ați aflat pe Mine,\n- dar frații voștri unde sînt?\n\nO, numai pentru voi sînt oare\nlumină, soare și pămînt\nsau numai pentru voi e harul,\n- dar frații voștri unde sînt?\n\nEu pentru toți răscumpărare\nM-am dat să fiu pe Cruce frînt,\nori numai voi vă mîntuirăți,\n- dar frații voștri unde sînt?\n\nÎntreaga lumii suferință\nam alinat cu-al Meu Cuvînt\nori numai voi vă vindecarăți,\n- dar frații voștri unde sînt?\n\nEu pentru toți purtat-am spinii,\nbatjocuri, cuie și mormînt\nde ce doar voi veniți la Mine,\n- dar frații voștri unde sînt?\n\nPăcatul lumii-ntregi spălat-a\npe Cruce Sîngele Meu Sfînt,\ndoar voi știți oare despre-aceasta\n- dar frații voștri unde sînt?\n\nAh, unde-i lumea pentru care\nEu Trupul, ca s-o scap, Mi-am frînt,\nașa puțini Mi-ascultă glasul,\n- dar frații voștri unde sînt?\n\nCopiii Mei ce stați sub Cruce\ncîntînd al mîntuirii cînt,\npe voi vă-ntreb, și voi răspundeți,\n- dar frații voștri unde sînt?\n"
}