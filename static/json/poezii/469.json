{
"t" : "Rugăciunea împăratului Solomon",
"d" : "- din 2 Cronici 6, 14-39 -",
"s" : "Partea 1\n\nO Doamne, Dumnezeul lui Israel\nnu este-al dumnezeu ca Tine Sfînt\nnici Sus în cerurile preaînalte\nși nici aicea jos pe-acest pămînt.\n\nTu legămîntul Tău și îndurarea\nîl ții pe veacuri pentru robii Tăi\ncîți umblă-n fața Ta-n neprihănire\ndin toată inima pe-a Tale căi.\n\nAstfel Tu Ți-ai ținut făgăduința\nce ai făcut lui David, tatăl meu,\nce-ai spus cu gura Ta-mplinești-acuma\nPuterea Ta cea mare, Brațul Tău.\n\nO Doamne, Dumnezeul lui Israel\nsă-Ți ții Cuvîntul ce-ai făgăduit\ncînd ai promis Tu tatălui meu David\ncă niciodată nu va fi lipsit.\n\nDe un urmaș pe scaunu-i de domnie,\ndoar fiii lui cu grijă de-or umbla\nnaintea Ta urmînd a Ta poruncă,\nașa cum el a mers naintea Ta...\n\nO Doamne, Dumnezeul lui Israel\nsă se-mplinească-al Tău Cuvînt rostit\nși promisiunea Ta care-ai făcut-o\nla robul Tău, la tatăl meu iubit...\n\nPartea 2\n\nDar locui-va oare Domnul\ncu-adevărat pe-acest pămînt,\ncînd cerurile I-s prea strîmte\ncum să-L încapă-acest loc strîmt?\n\nCum să-L încapă-această Casă\npe care I-am zidit-o eu?\n... Și totuși Doamne ia aminte\nși-ascultă Doamne glasul meu.\nAscultă-mi rugăciunea asta\nși cererea pe care-o fac\nchemarea robului Tău de-astăzi\nsă fie Doamne pe-al Tău plac.\n\nÎn orice zi și noapte, ochii\nspre-această Casă să-ndreptezi\nspre locu-acesta unde Doamne\nai spus că Numele-Ți așezi.\n\nBinevoiește și ascultă\ncînd robul și poporul Tău\nTe vor chema din locu-acesta,\nsă vii în ajutorul său.\n\nDin locul locuinței Tale\nsă-i ierți și să-i asculți oricînd\ncu bunătate și-ndurare\nla rugăciune răspunzînd.\n\nPartea 3\n\nCînd cineva păcătui-va\ndeaproapelui și va jura\naicea la altaru-acesta\ns-aștepte judecata Ta.\n\nDin ceruri Doamne Tu ascultă\nși fă dreptate al ai Tăi,\npe cei fără de vină scapă-i\nși osîndește-i pe cei răi.\n\nIar cînd poporul Tău Israel\nva fi bătut de-al lui vrăjmaș\nfiindcă Ți-a călcat Cuvîntul...\n- și vor veni-n acest lăcaș,\n\nca să se-ntoarcă iar spre Tine\nși Ție să-Ți dea slavă iar\nfăcîndu-Ți rugăciuni și cereri...\n- ascultă plînsul lor amar.\n\nAuzi-i Tu din ceruri Doamne\nși iartă-ntregul lor păcat\nși-ntoarce-i iar din țara care\ndemult, părinților ne-ai dat...\n\nPartea 4\n\nCînd va fi-nchis cerul și nu va da ploaie\npentru-a lor păcate împotriva Ta,\ndacă ei se vor întoarce de la rele\npentru-a Ta mustrare și pedepse grele\nși-n lăcașu-acesta Ție s-or ruga.\n\nSă-i asculți din Cer și să le ierți păcatul\nîndreptîndu-i iar pe drumul Tău sfințit\nsă trimiți din ceruri ploaie liniștită\npe cîmpia moștenirii dăruită\nde-ndurarea Ta poporului iubit.\n\nIar cînd foamete sau ciumă sau rugină\nsau tăciune sau lăcuste de vreun fel\nva fi-n țară, sau vrăjmașul o să vină\nsă-mpresoare pe popor... și rob să-l țină\nsau urgii sau boli veni-vor peste ei...\n\nDac-un om atunci, sau dacă tot poporul\nrugăciuni vor face cu căință grea,\nîntinzînd aicea mîinile spre Tine,\nsă-i asculți din Locul Slăvilor Senine\niartă-i și lucrează după mila Ta...\n\nȘi plătește orișicui cum se cuvine\nTu Cel care orice inimă o știi,\nca să-nvețe să se teamă toți de Tine\ncîtă vreme-n țara asta ne vei ține\nțara care-ai dat-o la ai Tăi copii.\n\nCînd străinul cel venit din depărtare\npentru Numele Tău Mare și Slăvit,\ncăci va ști că al Tău Nume este Mare,\nc-al Tău Braț e-ntins și Mîna Ta e tare\nsă se-nchine-n locu-acesta preaiubit...\n\nSă-l asculți din locul locuinței Tale\nși să-i dai tot ce-Ți va cere-acest străin\nca pămîntu-ntreg, popoarele din lume\nși Israel să se teamă de-al Tău Nume\nși vor ști c-al Tău e-acest lăcaș divin.\n\nPartea 5\n\nPoporul Tău cînd va ieși la luptă\ncu-ai lui vrăjmași - porunca Ta urmînd -\ndacă-Ți vor face rugăciune, Doamne,\nspre Casa Ta privirile-ntorcînd,\nascultă-i Tu din ceruri rugăciunea,\nascultă cererile lor,\nTe-ndură Doamne și le fă dreptate,\ndin ceruri dă-le ajutor.\n\nCînd vor păcătui-mpotrivă-Ți Doamne\n- căci nu e nici un om fără păcat -\nși-i vei da robi la cei vrăjmași să-i ducă\ndeparte-n locul greu și-nstrăinat,\nde se vor coborî în al lor cuget\nîn țara unde-i vei robi,\nși se vor întoarce Doamne iar la Tine\nși de păcat se vor căi...\n\nO, dacă vor întoarce iar la Tine\ndin toată inima al Tău popor,\ndacă-Ți vor face rugăciuni și cereri\ncu ochii îndreptați spre țara lor\nspre țara ce părinților le-ai dat-o,\ncătre cetatea ce-ai ales\nși-nspre lăcașul Numelui Tău Mare\ndin neamul unde i-ai trimes...\n\nS-asculți din locul locuinței Tale\ndin ceruri Doamne, rugăciunea lor\nsă ierți păcatul și fărădelegea\nfăcute-n contra Ta de-al Tău popor...\nDeschide ochii Tăi spre-a noastre cereri\nși să deschizi urechea Ta\noricînd din lumea-aceasta către Tine\nsmeriți ai Tăi se vor ruga.\n\n"
}