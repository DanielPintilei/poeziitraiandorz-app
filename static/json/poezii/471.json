{
"t" : "Rugăciunea împăratului Iosafat",
"d" : "- din 2 Cronici 20, 6-12 -",
"s" : "O Doamne Dumnezeul nostru\nși-al alor noștri Dumnezeu\nTu ești pe veci Stăpîn pe ceruri\nși pe pămînt Stăpîn mereu...\nTu ai în Mîna Ta puterea\ntăria toată-n Mîna Ta\nașa că nimeni niciodată\nnu poate-n contra Ta să stea.\nN-ai izgonit Tu oare Doamne\npe cei ce Ți se-mpotriveau,\nși n-ai dat țara seminției\nacelor care Te iubeau?\nAi Tăi zidit-au pentru Tine\nlăcaș în care-ai fost chemat\nîn care s-au rugat și-n care\nTu Doamne, blînd i-ai ascultat.\nIar ei au spus că-n zile grele\nvenind în sfîntul Tău lăcaș\nsă-Ți cerem Ție ajutorul\nca să ne scapi de cel vrăjmaș.\n... O, oare Dumnezeul nostru\npe cei răi nu-i vei judeca?\n- Noi sîntem fără de putere\niar ei mulțime-atît de grea!\nSînt mulți și vin în contra noastră\niar noi nu știm cum să scăpăm\ndar ochii noștri către Tine\nsînt îndreptați...\nși așteptăm!\n"
}