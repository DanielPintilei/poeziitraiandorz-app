{
"t" : "Cinstim în tăcere",
"d" : "",
"s" : "Cinstim în tăcere Minunea și Taina\npe care-o respectă profeții și sfinții,\npe care Lumina și-nfășură haina,\ntăcînd-o științei, lăsînd-o credinții.\n\nPrivim în tăcere uimirea și teama\ncu care cerescul arhanghel grăiește,\nMinunea și Taina, Fecioara și Mama,\ncînd Crucea și Slava smerit le vestește.\n\nSimțim în tăcere cum magii și-apleacă\ngenunchii și darul căzînd rugăciunii,\ncînd toată știința făcîndu-și să tacă,\ncu toată credința se-nchină Minunii.\n\nGîndim în tăcere cum neamuri și neamuri\nde veacuri te-nalță cu drag și cu teamă,\npe cruci și altare, pe steme și flamuri,\nMinune și Taină, Fecioară și Mamă.\n\nSlăvim în tăcere Eterna Minune\ncu-ntreg înțelesul păstrat veșniciei\nși dragostea noastră alăturea pune\nHristos Împăratul cu Pruncul Mariei.\n"
}