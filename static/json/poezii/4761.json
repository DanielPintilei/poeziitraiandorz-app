{
"t" : "Binecuvîntăm Iubirea",
"d" : "",
"s" : "Binecuvîntăm Iubirea\nca pe darul cel mai sfînt\nși căutînd cine-a avut-o\nmai înalt pe-acest pămînt\no găsim numai în tine\nstrălucind cel mai frumos,\nfericită și curată\nMaica Domnului Hristos.\n\nBinecuvîntăm Răbdarea\nși smerenia mereu\nși căutăm cine le are\nmai profund spre Dumnezeu,\ndar nu le găsim la nimeni\ndintre cîți pe lume sînt,\ncum le-ai avut tu, Fecioară,\nMaica Domnului Preasfînt.\n\nBinecuvîntăm frumsețea\ninimii cu nobil simț,\nși-o căutăm pe lumea asta\nla toți cei ce-i știm mai sfinți,\ndar nu le găsim la nimeni\ndin tot neamul omenesc\ncum a fost în al tău suflet,\nMaica Mirelui Ceresc.\n\nBinecuvîntăm pe Tatăl\nși pe Fiul Cel Slăvit\nși pe Duhul Sfînt, că astfel\nte-a nălțat și te-a sfințit,\nși-nchinîndu-ne naintea\nTainicului Plan Divin,\nte cinstim, Preafericită\nMaica lui Hristos! Amin.\n"
}