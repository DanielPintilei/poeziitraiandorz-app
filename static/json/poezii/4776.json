{
"t" : "Preasfîntă Maică, te privesc",
"d" : "",
"s" : "Preasfîntă Maică, te privesc\ncu Fiul tău Dumnezeiesc\nși fericit mă minunez\ncum Îl iubești și cum veghezi,\ncum te apleci spre Fiul tău,\ncum te uimești de Chipul Său,\ncum legeni Scumpul tău Odor\ncîntîndu-I lin și iubitor.\n\nNani-nani, Fir de Crin\ndormi cu Maica Fiu Divin,\nnani, nani, Trist Copil\nTată Sfînt, veghează-ni-L!\n\nO, cum de fericită-L culci\ncîntîndu-I psalmii cei mai dulci\nși-n ceasul sfintei rugăciuni\nmînuțele cum I-mpreuni,\noștiri cerești privesc de Sus,\ntu-I faci hăinuță lui Isus.\nPăstori și magi privesc din prag,\ntu-I cînți și-L alăptezi cu drag.\n\nO, cum să nu-ți cîntăm frumos,\nc-atît de mult faci lui Hristos,\nși-atît de dulce-L îngrijești\nca-n felul cel mai sfînt să-L crești;\nnainte de-a fi-al tuturor\nEl ție ți-este Scump Odor,\nnainte de-a fi-n cer Stăpîn\nEl este Pruncul tău la sîn.\n"
}