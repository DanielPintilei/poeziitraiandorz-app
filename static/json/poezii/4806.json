{
"t" : "Pe Crucea Golgotei",
"d" : "",
"s" : "Pe Crucea Golgotei stă harul zdrobit\nrăbdînd răstignirea tăcut și smerit,\npăcatele lumii amar apăsau,\nprostia și ura sălbatic loveau.\n\nO, har nesfîrșit, Isus preaiubit,\nce mult datorăm ca viața să-Ți dăm.\n\nSeninul deasupra sub nori se-ascundea,\npămîntul sub Cruce de patimi gemea,\ntot iadul cu ură lovea chinuind\ndar harul îndură și moare iubind.\n\nIsus, blînd privește spre Tatăl mereu,\nmai tare e Tatăl ca orișice greu,\nmai mare-i iubirea ca vina cea grea,\niubirea-i puterea, Isus este ea.\n\nFecioara și Maica de Cruce s-a prins,\ntot sufletu-i arde străpuns și aprins,\ncă-n orișice jertfă a fiilor sfinți\nși-aduc și-a lor parte zdrobiții părinți.\n\nStă frînt ucenicul iubit, suspinînd,\niubirea alături rămîne oricînd,\ncît veacul e ură și lumea e rea\niubirea-i pe Cruce, iubirea-i sub ea.\n\nDar vine și ziua iubirii curînd,\nHristos va învinge pe veci rămînînd,\npieri-va tot răul de orișice fel,\nHristos va învinge, că veșnic e El.\n"
}