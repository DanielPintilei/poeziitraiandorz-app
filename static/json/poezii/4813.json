{
"t" : "Eternele-mi  poeme",
"d" : "",
"s" : "Eternele-mi poeme nu-s astea de acum\nacelea mă așteaptă de Dincolo de vreme\nși n-am ajuns acolo, sînt încă tot pe drum\ndar simt cum nerăbdarea le-ndeamnă să mă cheme.\n\nDorita Primăvară nu-i asta de April\ndeși de orice dată și-aceasta-i însorită\ndeși mereu mă-ntoarce la anii de copil\n- mai am o Primăvară și Aceea-i cea dorită.\n\nNemuritoarea harfă nu-i asta de acum\ndeși și-aceasta poate că uneori mai pare\ndeși pe cîte-o coardă mai are-un sfînt parfum\n- mai am o harfă, - și aia mi-e cea nemuritoare.\n\nDe-aceea nu-s eterne poemele de-acum\ndeși mai au și-acestea ceva etern în ele\ncăci încă n-au ființa de Dincolo de drum\nsînt încă tot dincoace, nu Dincolo de stele.\n\n... O, da, va fi odată și Primăvara mea\nși Harfa cea de aur și mîna strălucită\nși Sînul ce m-așteaptă\n- și-atunci îmi voi cînta\nPoemele eterne în Slava Nesfîrșită.\n"
}