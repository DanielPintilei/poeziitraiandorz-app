{
"t" : "Pot să mă duc oriunde",
"d" : "",
"s" : "Pot să mă duc oriunde-n lume\niubire, tu legat mă ții\nsub mii de chipuri și de nume\nmereu aceeași tu-mi revii\nîn veci îmi ești tot mai datoare\npentru atît cît ți-am tot dat\ncredinței tale către care\nam vrut să ard cel mai curat.\n\nCe-adînc te-ai stăpînit în mine\ncu-a tale-aprinse rădăcini\ncă toate zările mi-s pline\nde-a tale umbre și lumini\nde-oriunde m-aș întoarce acasă\nde tine-ntreb cel mai întîi\ncăci taina cea mai dureroasă\nși cea mai dulce, tu-mi rămîi.\n\nCe legi ne-au cununat cărarea\natît de-adînc și de sublim\ncăci cît de grea ne-a fost umblarea\nn-am mai putut s-o despărțim\n- nu-i dor atît de nalt sub soare\nnici suferință-atît de grea\nnici taină c-o mai grea-ntrebare\nca rostul tău, - iubirea mea.\n"
}