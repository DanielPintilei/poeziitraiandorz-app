{
"t" : "E ceru-n sărbătoare",
"d" : "",
"s" : "E ceru-n sărbătoare cînd înc-un păcătos\nascultă și-mplinește dorința lui Hristos\nși-ntoarce de la felul și drumul lui pierdut\nși Tatăl îl sfințește cu dulcele-I sărut.\n\nDar cînd pierdutu-acesta în loc să stea smerit\nși-ascultător sub crucea prin care-a fost primit\nse-ngîmfă cu trufie călcînd Cuvîntul Sfînt\n- întregul cer l-îngroapă sub cel mai greu mormînt.\n\nO, cît de mulți odată cu lacrimi s-au predat\nși corul cel de îngeri cu drag s-a bucurat\napoi curînd, cînd primul păcat l-a prăbușit\ncu ce durere cerul în doliu l-a jelit!\n\nCînd doar pentru un suflet e-atîta jale-n cer\nce trebuie să fie cînd mii și sute pier?\nDacă-i atîta cîntec cînd vine-un păcătos\nși-apoi cînd iarăși cade - cît sufere Hristos!\n\n...O, fericiți voi care pe îngeri bucurați\nrămîneți pînă-n ceruri statornici și curați\ncăci vai de cel ce cade\n- al lui păcat spre Har\nnu-l va plăti nici chinul cel veșnic și amar.\n"
}