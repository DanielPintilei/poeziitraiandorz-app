{
"t" : "Frumoasă este calea",
"d" : "",
"s" : "Frumoasă este calea\nspre ceruri, fiul meu\ncînd ți-o însoțește\nputernic Dumnezeu\ncînd treci printre primejdii\nși-s îngerii-mprejur\ntot cerul nopții tale\ne-un limpede azur.\n\nFrumos e Adevărul\nce-l ai prin Duhul Sfînt\ncînd îți lumină miezul\ndin fiece cuvînt\ncînd îți arată dulce\nal Tainei înțeles\nși-ți face-o sfîntă parte\ndin tot ce-i mai ales...\n\nFrumoasă ți-e viața\ncea nouă din Hristos\ncînd Harul Lui ți-o umple\ncu tot ce-i mai frumos\ncînd rîurile-i limpezi\ncurg tot mai fericit\n- cu cît sui mai aproape\n- e-un cer mai strălucit.\n\n...Să nu-ți dorești pe lume\nalt aur fiul meu\ndecît aceste sfinte\ncomori din Dumnezeu\nnici molia, nici furul\nde-acestea nu se-ating\nrugina nu le roade\nși vecii nu le sting...\n"
}