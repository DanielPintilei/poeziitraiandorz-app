{
"t" : "Tu ne-arați Isuse Calea",
"d" : "",
"s" : "Tu ne-arați Isuse Calea către frumuseți cum dai\nnumai celor care caută cel mai sfînt și dulce rai.\n\nCînd pe treptele de raze vine-al îngerilor cor\nfericiți ne-mbrățișează și ne ia-n plutirea lor.\n\nTatăl dulce ne sărută și ne leagănă divin\ncînd miresmele-nchinării se preling pe gînduri lin.\n\nȘi covoare moi de rouă și de raze ni se-aștern\nspre odihna-ncîntătoare a Edenului etern.\n\nTu ne-mbrățișezi Isuse cu-al Tău Trup și Sînge Sfînt\nînchegîndu-ne-ntr-o Taină cu un veșnic legămînt.\n\nTu ne-adăpi la Raiul Veșnic, dulce, limpede și lin\ncare udă-n cîntec veșnic și în Har tărîm divin.\n\nDuhul Sfînt ne luminează cu un fericit răspuns\ntoate tainele al căror înțeles ne-a fost ascuns.\n\nAdevărul ni se face tot mai strălucit mereu\ndîndu-ne împărtășirea și odihna-n Dumnezeu.\n\n...O, Isus Tu ții în Tine Veșnicele bogății\nstrînse pentru infinitul Unicei Împărății.\n\nFă-ne totul numai soare și cîntare și sărut\nși-orice dulce încheiere fă-ne-un dulce început...\n"
}