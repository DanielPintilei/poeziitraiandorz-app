{
"t" : "Întoarce-mi iubire",
"d" : "",
"s" : "Întoarce-mi iubire plecată departe\ncîndva-ntr-un solstițiu de flăcări și gheață\nlăsîndu-mi pe cruce trei rane de moarte\nși-o taină cu neagră maramă pe față.\n\nCe iute-ntinseseși aripa să-ți zboare\nlipindu-te moale de umbra nălucii\nnici fața-ntorcîndu-ți să vezi cum îți moare\nstrăpuns legămîntul în cuiele crucii.\n\nCu aripi de umbră grăbeai către noapte,\ndar undeva-n față pîndea-nfricoșată\namară pedeapsa nevrednicei fapte\n- și noaptea-ngrozită te-a-ntors dintr-odată.\n\nLăsîndu-ți năluca stingheră să zboare\nveneai iar spre Soare spre crucea sortită\nmereu mai curată plutea lucitoare\nîn zbor prin Lumină făptura-ți sfințită.\n\n...Din pasăre albă prefă-te mireasă\nși vin-ascunzîndu-ți smerită privirea\nși aproape desfă-te ceresc de frumoasă\nsă-nviu dintr-odată șoptindu-ți\n- iubirea!...\n"
}