{
"t" : "Mă doare-adînc",
"d" : "",
"s" : "Mă doare-adînc orice tăcere\nce-ar fi putut ajunge grai\ndus undeva spre-o mîngîiere\nsau cuiva alinînd un vai...\n\nMă ard adînc orice cuvinte\nce-n veci tăcere le-aș fi vrut\n- în cîți plîng ele prea fierbinte\nși-n cîți ce răni s-au prefăcut.\n\nMă-apasă-adînc orice povară\nce-am pus cîndva pe-un slăbănog\n- o cum să pot s-o fac ușoară\nși cui s-o ierte, - să mă rog!\n\nMă frige adînc orice privire\nstrăină spre iubirea mea\nși sufăr cum o pîngărire\nși-un șarpe s-ar fi-atins de ea!...\n\nMă frige adînc orice-ncercare\nde-ai dezbina pe frații mei\nHristos a plîns pentru oricare\nși-acum satanii rîd de ei.\n\n...O, cum să pot ucide ura\nși dragostea să pot s-o-nviu\ncînd nici cuprinsul nici măsura\nnu stă-n puterea mea s-o știu.\n"
}