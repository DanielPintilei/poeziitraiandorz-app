{
"t" : "La capăt de milenii sîntem",
"d" : "",
"s" : "La capăt de milenii sîntem și parcă la sfîrșit de lumi\ngîndind la aste adevăruri simți cum te-neci și te sugrumi\nși parc-un semn apocaliptic apare pe un negru nor\ncumplit și crîncen și haotic și rece și-nspăimîntător.\n\nTalazuri și talazuri, - urlet și rîset vin și trec căzînd\ntirani - tiranizați grămadă aplaudînd și blestemînd\nmințiți și mincinoși de-a valma, uciși și ucigași se-adun\nși se împing către Infernul cel mai cumplit și mai nebun.\n\nOh, iată-nfățișarea gloatei ce lepădînd pe Dumnezeu\nși sugrumîndu-și conștiința se-nchină-acestui Astarteu\ncu semnul celui-fără-unu și numele cel fioros\nmergînd spre blestemul și-osînda și Judecata lui Hristos.\n\n...Mai este poate o scînteie, dar cea din urmă - să mai speri\nspre-o îndoielnică salvare în clipa ultimei căderi\nagață-te de firu-acesta rupîndu-te de-al lor șuvoi\nnainte de-a cădea-n gheena îngrozitorului Apoi.\n\nE încă Har, - se poate încă\n- dar se prea poate și să nu\nacum chiar parcă arde puntea pe care te mai legeni tu\nși-i gata să se rupă firul și cel din urmă ce-l mai ai\nși vai, - nu mai rămîne după, decît un vai\n- un veșnic vai!...\n"
}