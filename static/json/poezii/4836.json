{
"t" : "Frumoasă curăție",
"d" : "",
"s" : "Frumoasă curăție a dragostei dintîi\nce dulce-ți era cerul și ce-nflorit pămîntul\ncînd îți veghea un înger la orice căpătîi\nși-ți mirosea a soare\nși-a mir sfințit - veșmîntul.\n\nCe binecuvîntată și limpede-ți era\nlumina din privire și apa din izvoare\ncum străluceai de rouă cînd cerul se-nsera\ncum te scăldai în raze în dimineți cu soare...\n\nFrumoasă curăție, ce rugăciuni aveai\ncînd clopotul de Denii, te legăna-n lumină\ncînd unduiri de raze te-mbrățișau din Rai\ncu cele patru semne pe fața ta divină.\n\n..Și totuși cum deodată tu mi-ai plecat atunci\ncînd numai pentru-o clipă eu m-am ascuns de soare\nce neguri somnoroase mi-au coborît pe lunci\nce umbre-nfrigurate mi-au plîns peste izvoare.\n\nO, sfîntă curăție revino și-adă-mi iar\nlumina de la Denii cu cele patru semne\nși îngerii cîntării - spre tainicul altar\nființa primenită prin Taină - să mi-o-ndemne.\n"
}