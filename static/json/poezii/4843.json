{
"t" : "Ce mult îmi pare c-am trăit",
"d" : "",
"s" : "Ce mult îmi pare c-am trăit, ce ani se adunară\nde cînd tot sui și sui și sui cu-această grea povară\npărintele meu sfînt e mult mai tînăr decît mine\nsînt patruzeci de ani de cînd e dus și nu mai vine.\n\nToți frații mei mai mari s-au dus pe rînd în veșnicie\nși toată munca mi-au lăsat și tot calvarul mie\nogorul lor lucrat frumos și-a împlinit belșugul\nal meu e tot ne-nsămînțat - nici n-am sfîrșit cu plugul.\n\nCe grei îmi par și azi că-mi trec uscați și aspri anii\nde cînd tot stau și-asud și plîng și gem în Ghețimanii\ndorm tot mai mulți în jurul meu și mișună de iude\niar Tatăl Cerul Și l-a-nchis de nu mă mai aude.\n\nIubirea mea s-a strîns de frig și plînge-acum departe\nprin suflet și prin trup îmi trec fiori de foc și moarte\noștiri de duhuri negre vin luptînd să mă zdrobească\niar dragul înger nu-l mai văd venind să mă-ntărească.\n\nSudori de sînge-mi cad în praf și cupa e amară\nce singur sînt și cîți vrăjmași puternic mă-nconjoară\n- o vino înger preaiubit întîrziat departe\ndă-mi brațul tău cel fericit să merg frumos\n- spre moarte!...\n"
}