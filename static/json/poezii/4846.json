{
"t" : "Ce mult ai plîns",
"d" : "",
"s" : "Ce mult ai plîns atîta viață\nudînd amara lumii cale\nce mult ai plîns - și ce zadarnic\n- păcat de lacrimile tale.\n\nCe greu ai plîns iubiri deșarte\nși prietenii de vorbe goale\nși-atîtea promisiuni pierdute,\n- păcat de lacrimile tale.\n\nAi plîns, - și cît mai plîngi și-acuma\ntrecînd prin a minciunii vale\nnu după cer ci după lume\n- păcat de lacrimile tale.\n\n...Să nu mai plîngi, - adu-ți aminte\nchiar dacă ești zdrobit de jale\nnu merită iubirea lumii\n- păcat de lacrimile tale!\n\nCi plîngi spre Dumnezeu - și plînge-ți\npovara multelor greșale\nplîngi să fii mîntuit - căci altfel\npăcat de lacrimile tale.\n\nDar dac-ai plîns cîndva spre Domnul\nși-acum plîngi iar pe-a lumii cale\n- atunci într-adevăr și veșnic\npăcat de lacrimile tale.\n"
}