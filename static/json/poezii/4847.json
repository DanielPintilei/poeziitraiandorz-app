{
"t" : "Dacă simți că ești trimesul",
"d" : "",
"s" : "Dacă simți că ești trimesul adevărului măreț\nești dator să-ți dai chemării, jertfa-ntregii tale vieți.\nAdevărului și celor ce le ești dator să-l duci\ndăruie-te cu lumina celei mai aprinse cruci.\n\nNu te da napoi din fața nici unui cuptor aprins\nci-l întîmpină cu pacea unui suflet neînvins\nmîinile împreunîndu-ți mergi spre jertfă curajos\ncu sublimă măreție cum Îl știi c-a mers Hristos.\n\nSfînta-ncredințare care ai primit-o-n primul ceas\nsă-ți înflăcăreze mersul pînă-n cel din urmă pas\ncînd ți-e focul dinăuntru întețit de Duhul Sfînt\nnu te temi de nici o moarte, suferi demn\nși mori ne-nfrînt.\n\nO trimesule-al iubirii și-al neprihănirii sol\nnu te teme de toți leii și toți șerpii din Seol\ntîrîtoarele acestea care vin spre tine-acum\npeste-o clipă se vor pierde în al iadului duium.\n\nRămîi demn și-nfruntă totul pîn-la moarte curajos\nce prag mic se vede moartea din nălțimea lui Hristos\nși ce scurtă-i înfruntarea cu-acest ultim inamic\n- și-apoi spre Cununa Slavei nu te va opri nimic.\n"
}