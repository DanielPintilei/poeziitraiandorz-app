{
"t" : "Doamne, uneori ce taine",
"d" : "",
"s" : "Doamne, uneori ce taine\nîntr-un nume se ascund\n- cîte căi sînt\nși ce umbre\nunde gînduri nu pătrund.\n\nCum se-adună-ntr-o ființă\nuneori strămoși de-un veac\nși atîtea adevăruri\nce nu știi cum se desfac.\n\nCă descoperi dintr-odată\ncîte-un mare adevăr\ndar nu-i nimeni să-ți dezlege\ncum e el din fir în păr.\n\nAfli-adese-ntr-o clipită\nprintr-un fulgerat de gînd\ntaine cu-nțeles pe care\nnimeni nu-l va ști nicicînd...\n\nDorz - e de la daci desigur\nși Traian de la romani\ndar cum vin pînă la mine\ncine-ar ști prin mii de ani?\n\nCe gînd le-a sortit unirea\nși ce taină-au în ascuns\n- cine Doamne decît Tine\npoate să mai dea răspuns!\n"
}