{
"t" : "Hristos este Taina",
"d" : "",
"s" : "Hristos este Taina Sfintelor Scripturi\nfiecare slovă poartă-al Lui Semn Sfînt\npeste toate-i umbra Sfintei Lui Făpturi\nNumele-i ascunde fiece cuvînt.\n\nDin Genesa pînă la Apocalips\nprin versete umblă pașii lui Hristos\nuneori mai tainic, - alteori deschis\ncînd fiind în umbră, cînd străluminos.\n\nCa printr-o pădure cînd e soare plin\ntrece El prin toată Biblia mereu\nuneori L-ascunde cîte-un tei ori spin\nși-apoi iar străluce ca un Dumnezeu.\n\n...De la-Ntîia Seară cea din Început\npînă după Miezul-Nopții cu profeți\nEl e-Acel Luceafăr îndreptînd tăcut\nochii lor spre Ziua Marii Dimineți.\n\nDar din Dimineața Marii Lui Iviri\ncînd slăvit deschide Noul Legămînt\ntoate-I pier în fața Marii Străluciri\ne-n Etern Solstițiu Soarele Lui Sfînt.\n\n...Se rotesc de-atuncea secole și spații\ncînd cu seri de beznă, cînd cu dimineți\npier și nasc întruna alte generații\n- ci Hristos Rămîne Veșnic și Măreț.\n\n...Cercetați Scriptura din genunchi, smeriți\ndoar așa-i pătrundeți strălucitul Semn\nnumai ochii-n lacrimi pot privi uimiți\nTaina și Minunea de pe-al Crucii lemn.\n\nCercetați Scriptura, proșternuți pios\nmergeți pîn-la Cruce și rămîneți Sus\nsingura Salvare-i numai în Hristos\nși-o puteți cunoaște numai prin Isus.\n\nCele Două Nume au un sfînt înscris\nfiecare-ntrînsul cuprinzînd un Har\nîn Hristos e unic Harul cel Promis\nși-n Isus e Harul de-al pătrunde Clar.\n"
}