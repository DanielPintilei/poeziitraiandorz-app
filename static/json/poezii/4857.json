{
"t" : "Izvoarele Luminii",
"d" : "",
"s" : "Izvoarele Luminii țîșnesc în nesfîrșit\ndin Taina lor Eternă cu-mprospătat belșug\nși-mprăștie prin Spații șuvoi necontenit\nca undele de flăcări nemistuitul Rug.\n\nSpre fiecare clipă, spre fiecare loc\nspre fiecare sete, spre fiecare ins\nli se revarsă-ntruna șuvoaiele de foc\ncu undele-ndulcirii de cîntec necuprins.\n\nCînd clipa este trează și locul e deschis\nși setea e arzîndă și gîndul e senin\nun susur dulce curge cu sunete de vis\nîn vaduri revărsate Fiorul cel Divin.\n\nDar cînd clipita doarme și locul e uscat\nși setea-i obosită și gîndul stă greoi\ncurg undele divine cu fluviu nesecat\ndar nimeni nu se-adapă din marele Șuvoi.\n\nDeschide-te-n spre Soare tu suflete trezit\ncuprinde-i tot șuvoiul de taine și lumini\nși fă-le-n tine lacrimi și cîntec strălucit\nnemarginile lumii cu ele să-nsenini.\n"
}