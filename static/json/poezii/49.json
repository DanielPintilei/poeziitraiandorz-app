{
"t" : "Doamne, iară-mi plec genunchii",
"d" : "",
"s" : "Doamne, iară-mi plec genunchii\nși cu lacrimile-n gene\neu Te rog ascultă plînsul\nunei alte magdalene!...\n\nÎn cuptorul suferinței\nmi-arde inima ca focul\nmi-s uscați de lacrimi ochii\nca-n icoană busuiocul.\n\nȘi ca lanul ce se uscă\nvara-n soare pe cîmpie,\ndin izvorul Tău de viață\ncer un strop de apă vie!\n\nLasă Doamne-a mele brațe\npoala Crucii să Ți-o strîngă,\na iubirii calde lacrimi\nlasă-mi ochii iar să plîngă.\n\nȘi chiar dac-a mele chinuri\nmai aprins mi-ar arde para,\nde mă voi usca-n durere\nca și iarba-n soare vara.\n\nFă cu lacrima iubirii\nTale să mă sting în gene\n- Doamne,-ascultă cu-ndurare\nplînsul altei magdalene.\n"
}