{
"t" : "În pacea serii - Doamne Sfinte",
"d" : "",
"s" : "Doamne Sfinte, Domn Puternic,\nTatăl păcii și-al iubirii\ntoate Ție se închină în cuprinsu-ntreg al Firii\ntoate-n Fața Ta se-apleacă - și-n tăcerea-nfiorată\nTe adoră,\nTe ascultă\nși Te recunosc ca Tată.\n\nÎn evlavia ce umple sufletul în pacea serii\nne-aplecăm și noi genunchii către Tronul Mîngîierii\nși ce gînduri luminoase pot în suflet să se-adune\ntoate-n ceasu-acesta Doamne se prefac o rugăciune,\ninima ni se topește și se-ntinde să cuprindă\nși s-aducă înainte-Ți toată lumea suferindă.\n\nPe a vîntului aripe,\nDoamne-al Slăvilor Senine\nglasul rugăciunii noastre\nse ridică înspre Tine\nși-n toți stropii mulți de rouă\nrăspîndiți peste ogoare\nstrălucesc a noastre lacrimi\njos, la sfintele-Ți picioare,\naplecata-nchinăciune a ogoarelor de grîne\neste-a noastră-ngenunchere înaintea Ta Stăpîne,\nglasul liniștit al apei susurat în unde line\ne cîntarea noastră, suie ca un imn smerit spre Tine\ncu o tainică dorință și-o tăcută închinare\npentru-atîți sărmani ce-așteaptă\nmilă Doamne și-ndurare.\n\nPentru cei ce mor de foame prin bordeiele uitate,\npentru cei fără lumină din genuni întunecate,\npentru miile de inimi ce cu dor adînc Te cheamă\nși Te-așteaptă cum așteaptă dornici pruncii după mamă,\npentru cei ce gem sub lespezi de tristețe și păcate,\npentru cei ce plîng în lumea de venin și răutate,\npentru cei ce n-au lumină nici în suflet nici în casă\nși pe care mulți de beznă și mai spre adînc i-apasă,\npentru cei fără nădejde, pentru cei fără scăpare,\npentru cei ce n-au pe nimeni,\n- cerem Doamne-a Ta-ndurare!\n\nDoamne, cît de-ndepărtată-i omenirea azi de Tine!...\n- De păcat și necredință toate inimile-s pline.\nFărdelegea se răsfață și-n bordeie și-n palate\ngeme, plin de vîrf, pămîntul de blestem și nedreptate.\nIar Cuvîntul stă sub noaptea nepăsării ce ne-apasă\nnăbușit de-a necredinței\nși de-a formei coajă groasă.\n\nBanul este-al lumii idol,\nlui se-nchină omenirea,\nde la el și-așteaptă astăzi\nmii de oameni izbăvirea,\nde la el își cer săracii mult-rîvnita ușurare,\ndupă el aleargă-avuții veșnic fără săturare,\ndupă el doresc și luptă și se zbuciumă, se bate\nomenirea-n două cete:\nhămesite și-mbuibate,\npentru demonul acesta se frămîntă și se-omoară\nîncleștați sub uriașa lăcomiei lor povară.\n\nDoamne, vezi că-n clipa asta\nde-am îngenuncheat în cale\nnu vrem pentru noi să-Ți cerem\nîndurarea Feței Tale,\nnici - în nopțile de lacrimi\n- cînd cu-a rugăciunii gînduri\nne rugăm, - nu nouă, cerem\nmila Ta-n atîtea rînduri,\nci Ți-o cerem pentru-aceia mulți ce-n greutăți suspină\nce cred că li-e dor să beie, dar li-e sete de lumină,\ncare gem cu-atîtea sarcini\nși-Ți cer vremuri mai senine,\nei cred că li-e dor de pîine,\ndar li-e foame după Tine!\nȘi împinși de-această foame ca un tunet de aramă\nglasul lor adînc\npe Tine\nDoamne, fără-a ști, Te cheamă!\n\nO, coboară-Ți îndurarea\niarăși Doamne din Nălțime\npeste stinsa, apăsata și sărmana Ta mulțime\nși-n opaițul stins și rece al atîtei neștiințe\nTu aprinde strălucirea sfintei Tale cunoștințe,\niar în locul alergării după-o slavă-amăgitoare\nfă-i să caute moștenirea slavei cei nepieritoare\nși cînd caută fericirea fără-a o afla vreodată\nfă-i să vadă că doar Tu ești fericirea-adevărată...\n\nPentru ei în seara asta\nTe rugăm plîngînd Părinte\ncînd Natura-ntreagă parcă\nîn genunchi Îți stă nainte\nși cînd inimile noastre s-ar întinde să cuprindă\nlîngă sînul rugăciunii toată lumea suferindă,\nnu ne depărta pe nimeni de la marea Ta-ndurare\nTu ești singura nădejde\nDoamne, Singura Scăpare...\n"
}