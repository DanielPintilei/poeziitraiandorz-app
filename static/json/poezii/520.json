{
"t" : "Psalmul 5",
"d" : "- Un psalm al lui David. Către mai marele cîntăreților. De cîntat cu flautele -",
"s" : "1-Pleacă-Ți Doamne urechea la cuvîntul meu\nși auzi suspinul lacrimilor mele\n2-Ia aminte Doamne, Mare Dumnezeu\ncă spre Tine-mi nalț eu ruga-n ceasuri grele.\n3-Dimineața Doamne-auzi-mi glasul meu\ncînd mă rog spre Tine și-aștept îndurare\n4-Că Tu nu poți Doamne să iubești ce-i rău\ncel rău lîngă Tine loc și parte n-are.\n5-Nici nebunii nu pot niciodată sta\nîn a ochilor Tăi sfîntă-apropiere\nTu urăști pe cel ce calcă legea Ta\nîn fărădelege sufletul lor piere.\n6-Doamne, Tu vei pierde pe-orice mincinoși\ncăci Cuvîntu-Ți numai adevărul spune\nTu urăști de-a pururi oamenii setoși\nde vărsări de sînge și de-nșelăciune.\n7-Dar eu, după marea îndurare-a Ta\nvoi putea să intru-n Casa Ta cea mare\nși cu sfîntă frică la altar voi sta\nsă-Ți aduc smerita, calda mea-nchinare.\n8-Doamne-ndreaptă-mi pașii pe-al Tău drum plăcut\ndin pricina celor ce vrăjmași mi-s mie\nnetezește drumul încă nefăcut\npentru mine către sfînta-mpărăție.\n9-Căci nimic în cei răi nu-i adevărat\nnumai răutatea inimii lor are\ne-un mormînt gîtlejul lor nesăturat\niar pe limbi au numai vorbe-nșelătoare.\n10-Fă-i căzuți prin însăși sfaturile lor\nși lovește-i Doamne ca pe cei de vină\ncă-mpotrivă-Ți dînșii fac mereu sobor,\nprăbușiți să cadă-n ura lor deplină.\n11-Atunci cei ce-n Tine credincioși vor fi\nocrotiți avea-vor pururi bucurie\ncelor care Sfîntul Nume-Ți vor iubi\nTu le vei fi dulce, sfîntă veselie.\n12-Tu binecuvîntă-l pe neprihănit\nși bunăvoință fă să-l înconjoare\nfii-i scut puternic - și va fi păzit\nca de un puternic zid de apărare.\n"
}