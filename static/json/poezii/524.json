{
"t" : "Psalmul 9",
"d" : "- Un psalm al lui David. Către mai marele cîntăreților. Se cîntă ca  “Mori pentru Fiul” -",
"s" : "1-Voi lăuda pe Domnul din inima mea toată\nminunile-I voi spune cît gura o să-mi poată.\n2-Voi face-n veci din Tine a vieții-mi bucurie\nși Numele Tău Doamne cînta-L-voi în vecie.\n3-Vrăjmașii mei dau fuga napoi din a Ta față\n4-Tu-mi sprijinești dreptatea și pricina-n viață.\nTu stai pe Scaunul Slavei să judeci drept întruna\n5-Tu nimicești pe cei răi și-i pierzi pe totdeauna.\n6-S-au dus vrăjmașii... nu sînt din ei decît ruine\ndărîmături eterne, zdrobiți de către Tine.\n7-Ei nu mai sînt, dar Domnul în veci împărățește\nși scaunul Judecății de-Apoi Și-l pregătește.\n8-El fără părtinire va judeca pe-oricare\n9-De orice asuprire va rîndui scăpare.\n10-Cei ce-L cunosc pe Domnul se-ncred în Sfîntu-I Nume\ncăci El nu părăsește pe cei ce-L caută-n lume.\n11-Cîntați-I, că-Mpăratul Sionului El este\nvestiți printre popoare a Slavei Sale veste.\n12-El pururea răzbună nevinovatul sînge\nși-aude pe sărmanul ce sufere și plînge.\n13-Ai milă Doamne, vezi-mi ticăloșia-n care\nvrăjmașul meu m-aduce trăgîndu-mă-n pierzare.\nDin pragul morții scapă-mi viața de pieire\n14-Ca să mă bucur Doamne de marea-Ți mîntuire.\nȘi să vestesc de-a pururi doar laudele Tale\nla porțile cetății Sionului în cale.\n15-Cad neamurile-n groapa pe care și-o făcură\npiciorul lor se prinde în lațul lor de ură.\n16-Cînd Domnul Se arată dreptate-n veci lucrează\nEl prinde răii-n lațul ce singuri și-l așează.\n17-Cei răi se-ntorc cu toții l-a morții locuință\npopoarele ce uită a Domnului credință.\n18-Cîți n-au noroc pe lume uitați nu au să fie\nsăraci, - nădejdea voastră nu piere pe vecie.\n19-Ci scoală Doamne, - omul să nu se mai încreadă\nla judecată lumea în fața Ta să cadă.\n20-Aruncă Tu-n ei groaza ca toți în veac să știe\ncă nu sînt decît oameni, că sînt nimicnicie.\n"
}