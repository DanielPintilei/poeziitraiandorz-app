{
"t" : "Psalmul 36",
"d" : "- Un psalm al lui David, robul Domnului. Către mai marele cîntăreților -",
"s" : "1-Nelegiuirea celui rău\na zis inimii mele\ncă frică n-au de Dumnezeu\nprivirile lui rele.\n\n2-Se amăgește singur el\nca să-și desăvîrșească\nfărădelegea de mișel\nși ura să-și plinească.\n\n3-A gurii lui cuvinte sînt\nminciună și-nșelare\nnu vrea să facă pe pămînt\nce-i bine-n cumpătare.\n\n4-În așternutul lui cel rău\nde-a pururi se gîndește\nnu-i binele pe drumul său\niar răul nu-l urăște.\n\n5-O Doamne, bunătatea Ta\ne pîn-la cer de mare\nși pîn-la nori se va nălța\nnespusa Ta-ndurare.\n\n6-Dreptatea Ta-i ca munții-n veci\nînalți și fără moarte\ncu-a Tale judecăți întreci\nadîncul mare foarte.\n\nCu-a Ta putere sprijinești\npe oameni și-animale\nei Ție-Ți cer, iar Tu-i hrănești\ncu darurile Tale.\n\n7-Ce scumpă-i bunătatea Ta\ncăci sub a Tale-aripe\nnoi adăpost putem afla\nîn orice grele clipe.\n\n8-Toți din al Casei Tale-avut\navem noi săturare\nși din șuvoiul Tău plăcut\nne-adăpi cu-ndestulare.\n\n9-În veci în Tine Doamne-avem\nIzvoarele vieții\nși prin lumina Ta vedem\nlumina dimineții.\n\n10-Fii ne-ncetat tot bun cu-acei\nce Te cunosc pe Tine\nDreptatea-ntinde-Ți peste-acei\ncu inime senine.\n\n11-Piciorul celor încrezuți\nîn veci să nu m-ajungă\nsă nu m-alunge cei pierduți\ncu mîna lor cea lungă.\n\n12-Acei ce fărădelegea fac\nau și-nceput să piară\nsînt răsturnați, cad toți și-n veac\nnu se mai scoală iară.\n\n"
}