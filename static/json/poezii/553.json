{
"t" : "Psalmul 38",
"d" : "- Un psalm al lui David. Spre aducere aminte -",
"s" : "1-O, nu mă mustra Tu Doamne în a Ta mînie\nnici mă pedepsi pe mine în a Ta urgie.\n2-Căci săgețile-Ți amare s-au înfipt în mine\nși asupra mea puternic Mîna Ta se ține.\n3-Nu-i nimica bun în trupu-mi după-a Ta mustrare,\nnici o vlagă n-am în oase, după-a mea stricare.\n4-Căci a mea fărădelege peste cap îmi trece\ne-o povară grea și care stă să mă aplece.\n5-Ale mele răni miroase c-am fost fără minte\n6-Gîrbov sînt de istovire, trist, de n-am cuvinte.\n7-În durere-mi arde sînul, carnea-mi putrezește\n8-Sînt zdrobit, fără putere, tulburarea-mi crește.\n9-Înaintea Ta-mi sînt Doamne dorurile, mute,\nși suspinurile mele nu-Ți sînt neștiute.\n10-Inima îmi bate tare și puterea-mi scade\npeste-a ochilor lumină noaptea morții-mi cade.\n11-Prietenii și cunoscuții fug de-a mea durere\nneamurile-mi stau de-o parte fără vreo putere.\n12-Cei ce vor să-mi ia viața mi-ntind curse rele\nîmi urzesc nenorocirea și-mi spun vorbe grele.\n13-Dar eu sînt ca surzii, n-aud, stau cu gura mută\n14-Sînt ca cel ce nu aude, limba mi-e tăcută.\n15-Doamne-n Tine am nădejde și Tu-mi vei răspunde\nDumnezeul meu, de mine nu Te vei ascunde.\n16-Eu zic: n-o să-mi lași Tu Doamne bucuroși vrăjmașii\nsă nu se mîndrească cei răi că îmi clatin pașii.\n17-Sînt aproape de cădere, chinul mi-e nainte\n18-Îmi mărturisesc păcatul și mi-l plîng fierbinte.\n19-Dar vrăjmașii au cu toții viață și tărie\nmulți sînt cei ce-mi poartă ură fără vină mie.\n20-Ei mi-ntorc cu răutate rău pentru-al meu bine\n21-Nu mă părăsi o Doamne, fii mereu cu mine.\n22-Dumnezeul meu, degrabă dă-mi ajutorare\nTu-mi ești Doamne mîntuirea, singura-mi Scăpare.\n"
}