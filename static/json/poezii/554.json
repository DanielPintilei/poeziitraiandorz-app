{
"t" : "Psalmul 39",
"d" : "- Un psalm al lui David. Către mai marele cîntăreților. Către Iedutun -",
"s" : "1-Zis-am: voi veghea asupra drumurilor mele\nca să nu greșesc cu limba, gurii frîu voi pune\ncît va sta cel rău nainte-mi să n-am vorbe rele\n2-Și-am stat mut, deși durerea-mi nu se poate spune.\n\n3-Inima mi-ardea în mine, foc ce mistuiește,\nși-atunci mi-a venit pe buze glas de cuvîntare:\n4-Doamne, spune-mi ce m-așteaptă viața cînd sfîrșește\nca să știu ce trecător sînt, ce nimic sub soare.\n\n5-Iată-a mele zile-s toate cît un lat de mînă\nviața mea ca o nimica Doamne-n a Ta față\nda, oricît ar fi de tare omul, e țărînă\nînaintea Ta-i un abur și un fulg și-o ceață.\n\n6-Omul! - Umblă ca o umbră... geaba se trudește\nstrînge-averi deși nu știe cine-o să le-ațină\n7-Acum Doamne-n ce mai pot eu să mai am nădejde\nnuma-n Tine mai pot Doamne s-am nădejde plină.\n\n8-Izbăvește-mă de multa mea fărădelege\nnu mă face rîsul celui plin de nebunie\n9-Eu stau mut și las o Doamne Mîna-Ți să lucreze\n10-Dar abate-Ți de la mine greaua Ta urgie.\n\n11-Căci Tu pedepsești tot omul pentru-a lui greșale\nprăpădindu-i tot ce are el mai scump în viață\norice om e doar suflare pe a lumii cale\n12-Doamne-ascultă-mi rugăciunea dis de dimineață.\n\nSă Se-aplece-a Ta ureche către-a mea strigare\nîmplinește-a mele cereri, pleacă-Te spre ele\nnu tăcea cînd vezi a mele lacrime amare\ncă-s străin pe-aici ca toate neamurile mele.\n\n13-Și abate-Ți de la mine aspra Ta privire\nlasă-mă să mai răsuflu, viața nu mi-o stoarce\npînă nu mă duc în locul unde nu-i simțire\nși de unde niciodată nu voi mai întoarce.\n\n"
}