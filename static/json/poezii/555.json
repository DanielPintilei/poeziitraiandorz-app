{
"t" : "Psalmul 40",
"d" : "- Un psalm al lui David. Către mai marele cîntăreților -",
"s" : "1-Mi-am fost pus nădejdea-n Domnul\nși El S-a plecat spre mine\n2-M-a scăpat din groapa morții\nși din fundu-adînc de tină\ncu picioarele pe stîncă m-a-ntărit dintre ruine\n3-Și mi-a pus în glas cîntarea nouă din a Lui lumină.\n\nMulți văzînd aceasta Doamne\ns-au temut crezînd în Tine\n4-Fericit e cel ce-n Domnul\ntoată-ncrederea și-o pune,\nce de mincinoși și trufași cît mai depărtat se ține\ncătre ei să nu se-ndrepte și cu ei să nu se-adune.\n\n5-Cît de multe-s pentru mine\nDoamne planurile Tale\nnimeni și nimic nu poate\na se-asemăna cu Tine\naș dori s-o spun aceasta trîmbițîndu-le pe cale\nînsă numărul lor este mult prea mare pentru mine.\n\n6-Tu nu ceri și nici vrei jertfe\nnu vrei daruri de mîncare\nci-mi străpungi a mea ureche\n- semnul Tău spre mărturie -\n7-Atunci zis-am: iată Doamne Dumnezeul meu Cel Tare\nvin... că-n sulul Cărții Tale despre Mine astfel scrie...\n\n8-Voia Ta doresc a face\ncăci mie-n suflet Sfînta-Ți lege\n9-Vreau să spun de-a Ta-ndurare\nla mulțimile-adunate\nTu știi lucru-acesta Doamne, limba mea să le dezlege\n10-Că nu țin ascunsă-n mine ci spun marea-Ți bunătate.\n\nSpun la toți de mîntuirea\nși-Adevărul Tău Stăpîne\nnu-Ți ascund nici bunătatea\nnici a Ta credincioșie...\n11-Tu nu-mi vei opri vreodată mila Ta ce-n veci rămîne\nci-a Ta mare bunătate pază pururi o să-mi fie.\n\n12-Rele multe mă-mpresoară\nși pedepse mari m-apasă\nnu mai poate să le-ndure\nDoamne, inima mea slabă\nmi-s mai multe decît perii capului și nu mă lasă\n13-Vino scapă-mă Tu Doamne, vin-ajută-mă degrabă.\n\n14-Rușinați să fugă cei ce\nvor să-mi ia a mea viață\nînapoi să dea vrăjmașul\nsă roșească de rușine\n15-Să-nlemnească de ocară cei ce-acuma-mi rîd în față\n16-Să se bucure aceia care Te iubesc pe Tine.\n\nCei ce caută mîntuirea\nne-ncetat de-acum să spună\nLăudat să fie Domnul\nStînca mea de mîntuire,\n17-Sînt sărac... dar Domnu-mi este mult mai mult ca mama bună\nTu-mi ești Doamne ajutorul, vino fără zăbovire.\n\n"
}