{
"t" : "Psalmul 42",
"d" : "- O cîntare a fiilor lui Core. Către mai marele cîntăreților -",
"s" : "1-Cum dorește-un cerb izvorul limpezilor ape\nastfel Te doresc eu Doamne să Te am aproape.\n2-Sufletul meu după Tine Doamne însetează\noare cînd a mea privire Fața o să-Ți vază?\n3-Mă hrănesc și zi și noapte numai cu supine\ncînd îmi spun toți: nu mai este Dumnezeu cu tine!\n4-Mi-amintesc... Și-mi vărs tot focul inimii zdrobite\ncum mergeam odată-n frunte de mulțimi iubite.\nCum mergeam spre Casa Sfîntă, vesel și-n cîntare\nși-mi urmau mulțimi în albă zi de sărbătoare.\n5-Suflete, de ce gemi iarăși și-ai mîhnire-amară?\n- ai în Dumnezeu nădejde căci slăvi-L-vei iară!\nEl îmi este totdeauna sfînta mîntuire\nDumnezeul meu Puternic, Marea-mi Izbăvire.\n6-Întristat adînc e Doamne sufletul din mine\nde aceea-n locuri grele mă gîndesc la Tine.\n7-Un val cheamă-alt val cu vuiet de căderi de ape\nvaluri și talazuri Doamne gata-s să mă-ngroape.\n8-Ziua Domnul mă ajută, noaptea-I fac cîntare\nînălțînd o rugăciune Domnului meu Tare.\n9-De aceea zic eu: Doamne, Stînca vieții mele\npentru ce mă uiți în lupta valurilor grele?\nDe ce trebuie să umblu plin de întristare\nsub puterea cea vrăjmașă, grea și-apăsătoare?\n10-Parcă oasele-mi se sfarmă cînd mă rîd vrăjmașii:\n- unde-ți este Dumnezeu? - glăsuiesc trufașii...\n11-Pentru ce suspini în mine suflete sărmane\nde ce te mîhnești și gemi tu suflet plin de rane?\nAi în Dumnezeu nădejde căci cînta-I-vei iară\nEl mi-e mîntuirea, Domnul, Sfînta mea Comoară.\n"
}