{
"t" : "Psalmul 46",
"d" : "- Un psalm al fiilor lui Core. Către mai marele cîntăreților. O cîntare. De cîntat pe alamot -",
"s" : "Partea 1\n\n1-În Domnu-avem noi adăpost\nși El ne sprijinește\nEl ni-e-ajutorul ce-n necaz\nnicicînd nu ne lipsește.\n\n2-De-aceea nu ne temem chiar\npămîntul să clintească\nchiar munții-n inimă de mări\nde-ar fi să se zdrobească.\n\n3-Chiar de-ar urla și-ar spumega\na mării valuri crunte\nsă se înalțe-atîta-ncît\nsă clatine-orice munte.\n\nPartea 2\n\n4-Este-un rîu ce-nveselește al lui Dumnezeu palat\nSfîntul Loc al Locuinței Celui Nalt și Minunat.\n\n5-Dumnezeu e-n al ei mijloc veșnic sprijin și-ajutor\nEl i-ajută-n revărsatul frumuseții zorilor.\n\n6-Neamurile se frămîntă și domnii s-au prăbușit\nGlasul Domnului răsună și pămîntul stă-ngrozit.\n\n7-Domnul Slavei și-al Oștirii este pururea cu noi\nDumnezeu ne este Turnul de scăpare în nevoi.\n\nPartea 3\n\n8-Veniți cu toții și priviți\na Domnului lucrare\nprăpădul care l-a făcut\nEl pe pămîntul mare.\n\n9-El la războaie-a pus sfîrșit\npe-a lumii margini late\nEl carele de luptă-a ars\nși-a rupt armele toate.\n10-Opriți-vă, să știți că Eu\nsînt Dumnezeul Sfîntul\nEu peste neamuri stăpînesc\nși stăpînesc pămîntul.\n\n11-Domnul Oștirii e cu noi\nEl, Dumnezeul Tare\nal lui Israel ne va fi\nTurn veșnic de scăpare.\n\n"
}