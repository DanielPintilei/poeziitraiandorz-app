{
"t" : "Psalmul 49",
"d" : "- Un psalm al fiilor lui Core. Către mai marele cîntăreților -",
"s" : "Partea 1\n1-Ascultați aceste lucruri, neamuri, toate, ascultați,\n2-Voi locuitorii lumii, mici și mari, săraci, bogați...\n3-Cu-a mea gură vorbe-alese și-nțelepte vă voi spune\nși-a mea inimă-are gînduri pline de înțelepciune.\n4-Eu ascult pildele care de la Domnu-s insuflate,\nși-mi încep cîntarea-n zvonul harfei Sale minunate\n5-De ce să mă tem eu oare cînd în clipe de-asuprire\nmă-nconjoară cei potrivnici cu a lor nelegiuire?\n6-Ei se-ncred în avuția și în casa lor bogată\n7-Însă nu pot să se scape unul pe-altul niciodată\nnici lui Dumnezeu s-aducă prețul de răscumpărare\n8-Ce-i așa de scump că veșnic să-l plătească n-ar fi-n stare.\n9-Nu vor sta pe veșnicie, groapa nu pot să n-o vadă\n10-Da, căci prostul și nebunul deopotrivă au să cadă\n11-Ei și-nchipuie că veșnic dăinuiesc a lor păcate\nei ce dau la țări și locuri a lor nume lăudate...\n12-Însă omul pus prea-n cinste nu e mult pînă se-ndoaie\ne așa ca dobitocul ce se-ngrașă și se taie\n13-Cată soarta ce-au aceia plini de-ncredere și fală\nprecum și-acei ce-i urmează și le place vorba goală...\nPartea 2\n14-Cei răi merg ca turma în al morții loc\nși îi paște moartea ca un vînt de foc\nîn curînd îi calcă cei buni la pămînt\nli se duce fala, locul li-e-n mormînt.\n15-Însă Domnul mie viața mi-o va da\nsufletul din locul morții-mi va scăpa\nEl în zile grele mă va izbăvi\nși sub ocrotirea Lui mă va scuti...\nPartea 3\n16-Nu te teme-atunci cînd iute\ncineva se-mbogățește\ncînd i se-nmulțește-averea\nși moșia cînd îi crește\n17-Căci nimic nu ia cu dînsul\ncînd se duce-n veșnicie\nnici cu el nu-și duce-n groapă\nbanii lui din vistierie.\n18-Să se tot socoată omul\nfericit precum i-ar place\nsă se tot fălească-n lume\ncu plăcerea ce și-o face\n19-Tot cu morții lui va merge\ntot în noaptea-ntunecată\n20-Omul mîndru, fără minte\ne ca vita cea tăiată.\n"
}