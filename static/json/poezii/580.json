{
"t" : "Psalmul 65",
"d" : "- Un psalm al lui David. O cîntare -",
"s" : "1-Cu-ncredere o Doamne Te vom slăvi-n Sion\nși orice juruință făcută-Ți vom plini\n2-Căci Tu asculți cu milă al rugăciunii zvon\nde-aceea către Tine toți oamenii-or veni.\n\n3-Mă copleșesc a mele adînci fărădelegi\ndar Tu ierta-vei Doamne căderea noastră grea\n4-Ferice de acela pe care Tu-l alegi\nși îl primești în față în curtea Ta să stea.\n\nNoi ne hrănim cu-a Tale mari binecuvîntări\nîn Casa Ta cea sfîntă și-n Templul Tău cînd stăm\n5-În marea-Ți bunătate, din multele-ndurări\ncu mari minuni ne-asculți Tu cînd Doamne Te chemăm.\n\nAl mîntuirii noastre Puternic Dumnezeu\nnădejdea depărtării de apă și pămînt,\n6-Tu întărești toți munții cu brațul Tău mereu\n7-Tu-alini și mări și vînturi și-al gloatelor frămînt...\n\n8-Cîți locuiesc departe de lume, se-ngrozesc\nPuternice, de-a Tale minuni ce le-ai lucrat\nTu-nveselești o Doamne pe toți cîți locuiesc\nși umplu Răsăritul și-Apusul depărtat...\n\n9-Tu cercetezi pămîntul și-i dai belșug de grîu\ncu bogăție-l umpli îndestulat și lin\ncu văi de apă-l scaldă al cerurilor rîu\nși pîinea lui rodește cu spic frumos și plin.\n\n10-Uzi brazdele, moi bulgări și-i binecuvîntezi\nrăsadul lui să crească frumos și-ndestulat\n11-Cu bunătăți, de toate, Tu anu-ncununezi\nși pașii Tăi revarsă belșugul minunat.\n\n12-Cîmpiile pustiei sînt adăpate des\niar dealurile-ncinse-s cu veselii și cînt\n13-De oi e plin hotarul, de grîu e plin pe șes\nși toate cîntă Doamne, de vesele ce sînt!\n\n"
}