{
"t" : "Psalmul 66",
"d" : "- Un psalm. O cîntare -",
"s" : "1-Nălțați lui Dumnezeu, nălțați strigări de bucurie\n2-A Numelui Său slavă toți cîntați cu vrednicie\n3-Ziceți lui Dumnezeu: ce mari\nȚi-s faptele și pașii\npentru-ale Tale mari puteri\nTe lingușesc vrăjmașii!\n\n4-Pămîntul se închină-ntreg naintea Ta și cîntă\nÎți cîntă Numele Tău bun și slava Ta cea sfîntă\n5-Veniți priviți a Lui lucrări\no, cît de-nfricoșat e\ncînd peste neamuri pe pămînt\nlucrează-a lui dreptate.\n\n6-El marea ca pe-un loc uscat o prefăcu odată\nși rîul l-a trecut pe jos mulțimea bucurată\n7-Puternic El Stăpîn e-n veci\nși Ochii Slavei Sale\nprivesc pe toți cei răzvrătiți\nsă nu se mai răscoale.\n\n8-Popoare binecuvîntați pe Domnul nostru Mare\nși faceți să răsune-n veci a slavei Lui cîntare\n9-El ne-a păstrat sufletul viu\nși calea neclintită\n10-Tu ne-ai cercat și ne-ai trecut\nprin flacăra cumplită.\n\n11-Ne-ai dus în laț, ne-ai pus poveri pe coapse și spinare\n12-Lăsat-ai oameni nemiloși de tot să ne doboare\nam mers prin apă și prin foc\ndar Tu ne-ai scos cu bine\n13-De-aceea merg în Casa Ta\ncu jertfe pentru Tine.\n\n14-Voi împlini tot ce-am jurat la greu și-n strîmtorare\n15-Și-Ți voi aduce jertfa cea plăcut mirositoare\n16-Veniți de ascultați voi cîți\nde Domnul vă veți teme\nca să vă spun ce-a făcut El\ncu mine-atîta vreme...\n\n17-Căci am strigat cu gura mea spre El în strîmtorare\nși-ndată slava Lui a fost pe limba mea cîntare...\n18-Dac-aș fi cugetat nedrept\nși-aveam simțiri greșite\natunci nici Domnul n-asculta\nchemările-mi grăbite.\n\n19-Dar Dumnezeu m-a ascultat și a luat aminte\nla rugăciunea mea atunci cînd m-am rugat fierbinte\n20-Slăvit să fie Domnul, căci\nnu-mi leapădă strigarea\nși nu Și-a-ndepărtat nicicînd\nde mine îndurarea.\n\n"
}