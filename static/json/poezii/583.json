{
"t" : "Psalmul 68",
"d" : "- Un psalm al lui David. O cîntare -",
"s" : "1-Domnul Dumnezeu Se scoală și fug toți vrăjmașii Săi\n2-Cum se risipește fumul sau cenușa, pier cei răi\n3-Dar cei buni se-nalță-n fața\nDumnezeului Preasfînt,\nnu mai pot de bucurie\ncei ce-ascultă-al Său Cuvînt.\n4-Cîntați Domnului din ceruri și-al Său Nume-L lăudați\nfaceți drum să-nainteze... Și naintea Lui cîntați\nDomnul este-al Lui Sfînt Nume\nbucurați-vă de El\n5-Domnul apără orfanii\nși-i grijește-n orice fel.\n6-Domnul dă o casă celor depărtați și părăsiți\nDomnul iarăși izbăvește fericind pe cei robiți\nnumai răzvrătiții, pururi\nlocuiesc pămînt uscat\npeste ei apasă noaptea\nde osîndă și păcat.\n7-Dumnezeule Puternic, cînd ieșeai cîndva cu-ai Tăi\n8-Se cutremura pămîntul, cerul se topea-n văpăi\n9-Tu le-ai dat o pîine bună\nîntărind pe cei slăbiți\n10-Ai dat țară fericită\nla ai Tăi nefericiți...\n11-Un cuvînt să spună Domnul și-atunci bunele vestiri\nvin și vin, nenumărate ca a cerului oștiri\n12-Împărați de oști vrăjmașe\nfug din fața noastră, fug\noastea ce rămîne-acasă\nare pradă din belșug.\n13-Pe cînd voi dormiți în staul, porumbelul argintiu\nare aripile albe și de-un galben auriu\n14-Cînd a-mprăștiat Cel Tare\npe-mpărați cu brațu-I Sfînt\nse părea-n Talmon că ninge\nfulgi împrăștiați de vînt...\n15-Munți ai Domnului, voi munții din Basan cu vîrf înalt\n16-De ce munți cu multe piscuri pizmuiți pe celălalt?\npe-acel munte ce-l alese\nDomnul loc de slavă-a Sa?\nPentru-aceasta pe vecie\nDomnul tot în el va sta!\n17-Ale Domnului sînt cară nenumărate-n veșnicii\nsînt cu multe mii de sute și cu multe mii de mii\nîn mijlocul lor e Domnul\ndin Sion venind pe vînt,\nîn lăcașul Lui cel tainic\nîn lăcașul Lui cel Sfînt.\n18-Doamne, Te-ai suit în slavă - și pe mulți i-ai dus în ea\nchiar și răzvrătiții-odată, mulți cu Dumnezeu vor sta\n19-Binecuvîntat să fie\nDomnul care-n orice zi\npoartă sarcinile noastre,\nEl scăparea ne va fi!\n20-Dumnezeu e nouă Domnul Izbăvirilor mereu\ncăci El poate să ne scape de la moarte și din greu\n21-Domnul va zdrobi odată\ncapul la vrăjmașii Săi\ncreștetul acelor care\nsînt nelegiuiți și răi.\n22-Domnul zice: Voi aduce din Basan pe-ai Mei, șuvoi\nși de-ar fi și-n fundul mării îi voi scoate înapoi\n23-Ca să calci tot răul sînge\nal potrivnicilor răi\nși chiar cîinii tăi să aibă\npartea din vrăjmașii tăi.\n24-Ei Îți văd a Ta intrare, Domnul și-Mpăratul meu\nîn lăcașul Tău, Puternic și Slăvite Dumnezeu\n25-Înainte-s cîntăreții\nși-apoi cei cu harfe vin\nîntre fete care sună\ndin timpan și tamburin.\n26-Binecuvîntați pe Domnul cînd vă adunați la El\nbinecuvîntați-L cei ce coborîți din Israel\n27-Iată tînărul Beniamin\nce-ntre dînșii stăpîni\ncăpetenii a lui Iuda\nZabulon și Neftali...\n28-Dumnezeul tău Puternic te-a nălțat popor al Său\nîntărește-Ți ce faci Doamne pentru noi, în Templul Tău\n29-Împărații-Ți vor aduce\ndaruri din Ierusalim\n30-Înspăimîntă Doamne fiara\ncea din trestii s-o gonim,\nceata de viței și tauri a poporului ce mint\ncalcă-i Tu pe toți acei ce-și pun plăcerea în argint\nrisipește Doamne-acele\nneamuri care-au făcut rău\ncărora le place vrajba\nși s-ar război mereu...\n31-Cei mari din Egipt se urcă înspre Dumnezeu, cu zel\nEtiopia aleargă mîinile-ntinzînd spre El\n32-Cîntați Domnului, cîntați-I\ntoate-a lumii-mpărății\nși pe Domnul lăudați-L\npînă-n veci de veșnicii.\n33-Cîntați Celui ce plutește peste ceruri și mai sus\niată I se-aude glasul cel puternic de nespus\n34-Dați-I slavă Lui, a cărui\nslavă-i peste Israel\nLui, a Cui putere-ntrece\nnaltul cerurilor fel.\n35-Ce înfricoșat ești Doamne din Locașul Tău Cel Sfînt\npentru cerurile toate, pentru orișice pămînt.\nDumnezeule-ntărește-i\npe ai Tăi ce Ție-Ți plac.\nBinecuvîntat să fie\nDumnezeu în veac și-n veac.\n"
}