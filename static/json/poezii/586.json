{
"t" : "Psalmul 71",
"d" : "- Un psalm al lui David -",
"s" : "1-În Tine Doamne-mi caut scăparea, de rîs să nu rămîn nicicînd\n2-Mă scapă Tu-n a Ta dreptate și izbăvește-mă curînd\nurechea pleacă-Ți-o spre mine să-mi dai ajutorarea Ta\n3-Fii Stînca mea de-adăpostire în care-oricînd să pot scăpa\nTu-ai hotărît a mea Scăpare\nTu Stînca mea de ajutor,\n4-Tu scoate-mă din mîna celui\nnelegiuit și-asupritor...\n5-Căci Tu îmi ești nădejdea Doamne, din tinerețe Te iubesc\n6-Și chiar din sînul mamei mele pe Tine eu mă sprijinesc\n7-La mulți ajuns-am de minune, dar Tu îmi ești scăparea mea\n8-Mărirea Ta să-mi umple gura și-n orice zi Te voi cînta\n9-Nu mă lăsa la bătrînețe\ncînd voi slăbi, nu mă lăsa\n10-Vrăjmașii mei vorbesc de mine\ncei răi pîndesc viața mea...\n11-Ei zic: e părăsit de Domnul, să-l prindem căci e lepădat\n12-Tu nu mă părăsi o Doamne ci grabnic fă să fiu scăpat\n13-Fă să rămînă de rușine cei ce viața-mi vor s-o ia\n14-Vesti-Ți-voi zi de zi dreptatea căci fără margini ești de bun\n15-Și eu în veci voi crede-n Tine\nși tot mai mult Îți voi cînta\n16-A Tale mari lucrări o Doamne\ndar a Tale numai, am să spun.\n17-M-ai învățat din tinerețe... și pînă azi eu Te vestesc\n18-Să nu mă părăsești o Doamne, acuma cînd încărunțesc\nci să vestesc a Ta putere la cei de-acum și cei ce vin\n19-Căci Dumnezeule, dreptatea Ți-ajunge pîn-la cerul plin\nTu Doamne-ai săvîrșit mari lucruri\nca Tine nimeni nu-i așa,\n20-Tu ne-ai trecut prin mari necazuri\ndar iarăși viața ne-o vei da.\nTu ne vei scoate din adîncuri de-ntunecime și amar\n21-Tu slava mea înalț-o iarăși, Tu vino mîngîie-mă iar\n22-Căci Te voi lăuda în sunet de-alăută, plin de zel\nși-Ți voi cînta credincioșia Preasfîntule-al lui Israel\n23-Cînd am să-Ți cînt, cu bucurie pe buze fi-voi fericit\ncu bucuria-n al meu suflet pe care Tu l-ai izbăvit\n24-Și limba mea o să vestească zi după zi dreptatea Ta\ncăci rușinați și de ocară vor fi cîți vor pierzarea mea.\n"
}