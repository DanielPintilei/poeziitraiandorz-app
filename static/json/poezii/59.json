{
"t" : "Duhule Preasfinte Doamne",
"d" : "",
"s" : "Duhule Preasfinte Doamne\nViu Izvor de sfîntă viață\nglas de rugă nalț spre Tine\nîn această dimineață!\nSfinte Duh, Izvor de pace,\nde lumină și putere\nmorților Tu dai viață,\norbilor le dai vedere.\n\nMană de cerești belșuguri,\nTaină veșnică ce-adapă\nsetea sufletelor care\ncaută sfînta vieții Apă,\nDuh de foc ce dezmorțește\ndin înghețuri de păcate\nsufletele adormite,\ncugetele sugrumate.\n\nTu faci a căinței lacrimi\nochii vinovați să plouă\nTu duci în viața-ntoarsă\nprimăvara vieții, nouă,\nTu trezești mustrări amare\ncredinciosului cînd iară\npărăsind pe Domnul, cade\nîn păcat a doua oară.\n\nTu-l îndemni să se ridice\nși primind din nou iertare\nmai cu grijă după Domnul\nsă alerge cu-nfrînare...\n- Tu reverși lucrării Tale\nbucurie și putere,\nTu ne dai înviorare\najutor și mîngîiere.\n\nTu poți întări-n ispite\nși în orișice-ncercare\nDoamne sufletele slabe\ncînd durerea-i tot mai mare,\nTu poți dezlega răceala\nsufletelor împietrite\ndacă focul Tău topește\nnepăsarea ce le-nghite.\n\nTu poți face ploi de haruri\nsă coboare peste ele\nsă rodească-n plin sămînța\nîncercată-n vremuri grele\nTu poți Duhule Preasfinte,\ncu puterea Ta cea mare\nsă ne-aprinzi mărturisirea\ncu mai multă-nflăcărare.\n\nSă ne dai mai multă grijă\nși înțelepciune-n viață\nca-n Lucrarea Ta cea sfîntă\nsă urmăm a Ta povață!...\nDă-ne Tu putere-n ceasul\ngreu al jertfei și-ncercării\nbiruind deplin s-ajungem\nla răsplata-ncununării.\n\nCa să moștenim lumina\nfericirii-n veșnicie\nlăudîndu-Te pe Tine\nSfinte Duh, cu bucurie\nși pe Tatăl și pe Fiul\ncărui slavă se cuvine\nDumnezeul nostru Mare,\nnoi Te preamărim pe Tine!\n"
}