{
"t" : "Psalmul 80",
"d" : "- Un psalm al lui Asaf. De cîntat ca și “Crinii mărturiei” -",
"s" : "1-O ia aminte Doamne, Păstorul lui Iacov\nTu Cel ce pe Iosif ca turma-l veghezi\narată-Te Doamne-n a Ta strălucire\nCel ce pe heruvimi de-a pururea șezi.\n\n2-Trezește-Ți puterea slăvită naintea\nlui Beniamin, lui Manase și lui Efraim\ngrăbește-Te, vino și-adu-ne-ajutorul\ngrăbește și vino, spre Tine privim...\n\n3-Ridică-ne Doamne, ridică-ne iară\nfă iar să-Ți strălucească peste noi Fața Ta\nîn noaptea amară - și noi vom scăpa.\n\n4-O, pînă cînd Doamne-al Puterilor Sfinte\npe-ai Tăi să Te mînii, deși Ți se-nchin\n5-Cît încă mînca-vom o pîine de lacrimi\nși cît ne-adăpi încă cu lacrimi din plin?\n\n6-Ne-ai dat să fim pricini de certuri și vrajbe\nvecinilor noștri vrăjmași și mișei\ndușmanii ne-aruncă batjocuri întruna\nne fac de ocară, ne rîd între ei...\n\n7-Ridică-ne Doamne-al Oștirilor iară\nfă iar să-Ți strălucească peste noi Fața Ta\nîn noaptea amară - și noi vom scăpa.\n\n8-Tu Doamne adus-ai din Egipt o vie\ns-o sădești pe dînsa neamuri ai gonit\n\n9-I-ai dat loc nainte, ea umplut-a țara\n\n10-Și-a ei umbră mare munții-a-acoperit.\nRamurile-i dese erau mari cît cedrii\n\n11-Și-ntindea mlădițe pînă-n rîu și-n mări\n\n12-De ce-i rupi azi gardul de-o fură străinii\n\n13-De-o rîmă mistreții și fiare-n cărări?\n\nO Doamne-al Oștirii, întoarce-Te iarăși\nfă iar să-Ți strălucească peste noi Fața Ta\nîn noaptea amară - și noi vom scăpa.\n\n14-O Doamne-al Oștirii, întoarce-Te iarăși\ndin ceruri privește cu milă să vezi\na Ta vie scumpă sădită cu grijă\ndin nou cu iubire Tu s-o cercetezi.\n\n15-Păzește-Ți răsadul sădit de-a Ta dreaptă\nși Fiul pe care-L alegi Tu din Cer\n16-Căci via tăiată Ți-e arsă de flăcări\nși-n aspră mustrare mlădițele-i pier.\n\nO Doamne-al Oștirii, ridică-ne iarăși\nfă iar să-Ți strălucească peste noi Fața Ta\nîn noaptea amară - și noi vom scăpa.\n\n17-Să fie-a Ta Mînă în veci milostivă\ncu omul pe care Tu dreapta Ți-ai pus\ncu Fiul spre care alegerea-Ți sfîntă\nfăcut-ai Tu Doamne să vină de Sus.\n\n18-Și-atunci de la Tine noi nu ne-om abate\nvom fi-n veci cu Tine la bine și rău\ntrimite-ne iarăși a Ta-nviorare\nși-n veci noi chema-vom doar Numele Tău.\n\nO Doamne-al Oștirii, ridică-ne iarăși\nfă iar să-Ți strălucească peste noi Fața Ta\nîn noaptea amară - și noi vom scăpa.\n\n"
}