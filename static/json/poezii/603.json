{
"t" : "Psalmul 88",
"d" : "- O cîntare, un psalm al fiilor lui Core, de cîntat cu flautul. A lui Heman ezrahitul -",
"s" : "Partea 1\n1-Doamne Dumnezeul mîntuirii mele\nzi și noapte strig eu înaintea Ta\n2-Să-mi ajungă ruga Doamne pîn-la Tine\nși să iei aminte la strigarea mea.\n3-Mi-e sătul o Doamne sufletul de rele\nși mi-aproape viața de-ale morții porți\n4-Sînt în rînd cu-aceia ce coboară-n groapă\n5-și-s fără putere stînd printre cei morți,\nstau cum zac ucișii cei puși în mormînt\nși la care Doamne nu Te mai gîndești\n6-M-ai zvîrlit în groapa care-i mai adîncă\n7-Cu-ale Tale valuri greu mă năpădești.\nPartea 2\n8-Ai îndepărtat de mine\nDoamne toți prietenii mei\nși-ai făcut să fiu o scîrbă\nși-o rușine pentru ei,\nm-ai închis în întuneric\nde nu pot să mai răzbesc\n9-De atîta suferință\nDoamne, ochii-mi se topesc.\nZilnic strig spre Tine Doamne\ndin adînc afund Te chem\nmîinile-mi întind spre Tine\n- vezi suspinul meu cînd gem...\n10-Oare pentru morți faci Doamne\nTu minuni pe-acest pămînt,\nsau se scoală oare morții\nsă Te laude prin cînt?\nPartea 3\n11-Se vorbește oare de-a Ta bunătate\nîn mormînt și-n locul cel de nepătruns\nși credincioșia Ta Preaîndurate\ncunoscută-i oare în adîncu-ascuns?\n12-Cunoscute-s oare lucrurile Tale\nminunate-n locul cel întunecat,\nîn Țara Uitării oare-a Ta dreptate\ncine-o va cunoaște, cînd e tot uitat?\n13-Doamne, eu la Tine cer ajutorare\ndimineața ruga-mi către Tine-ndrept\n14-De ce-mi lepezi Doamne sufletu-n strîmtorare\nși-Ți ascunzi Tu Fața cînd Te caut și-aștept?\n15-Eu din tinerețe plîng și trag pe moarte\nîn a Tale spaime nu știu ce să fac,\n16-Marea Ta mînie trece peste mine\nnimicit de spaime, fără vlagă zac.\n17-Spaimele mă-nconjur zilnic ca niște-ape\ndintr-o dată-n totul sînt înfășurat\n18-Depărtași de mine prieteni și tovarăși\nchiar și cei mai de-aproape mi s-au depărtat.\n"
}