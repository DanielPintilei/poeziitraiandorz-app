{
"t" : "Psalmul 92",
"d" : "- Un psalm... O cîntare pentru Ziua Sărbătoririi. Alcătuit pe vremea lui Ezechia -",
"s" : "1-Frumos e ca să-L lăudăm pe Domnul toți în lume\nși totdeauna să mărim Prea-nalte, Sfîntu-Ți Nume.\n\n2-De dimineața să vestim adînca-Ți bunătate\nși-a Ta credincioșie-atunci cînd noaptea se abate.\n\n3-Din instrument cu zece corzi, în cîntece plăcute\nîn sunetele harfei dragi și-n sunet de-alăute.\n\n4-Căci Doamne Tu mă-nveselești cu lucruri minunate\niar eu de veselie cînt cînd le privesc pe toate.\n\n5-O, cît de mari lucrări faci Tu pe-a Ta-nțeleaptă cale\nce nalte Doamne și adînci sînt gîndurile Tale!\n\n6-Dar toate pentru omul prost rămîn necunoscute\nși pentru omul cel nebun în seamă nu-s ținute.\n\n7-Căci dacă cei răi înfloresc ca iarba pe cîmpie\ne numai ca să fie strînși și arși pe veșnicie.\n\n8-Dar Doamne, Tu ești înălțat pe veci plin de mărire\n9-Vrăjmașii Tăi și cei răi pier, pe veci merg la pieire.\n\n10-Dar mie Doamne Tu îmi dai puterea cea mai mare\nm-a uns cu untdelemn sfințit iubirea Ta cea mare.\n\n11-Eu față de vrăjmași îmi văd dorința împlinită\nși-aud întocmai cum doream de ceata lor zdrobită.\n\n12-Cei fără vină înverzesc ca și finicii-n vale\nși cresc ca cedrii din Liban pe dealurile Tale.\n\n13-În al lui Dumnezeu lăcaș cîți stau nu se vor pierde\nîn curțile lui Dumnezeu au frunza veșnic verde.\n\n14-Ei roade pururea aduc... chiar și la bătrînețe\nsînt verzi mereu și plini de suc cu fericite fețe.\n\n15-S-arate cît e Domnul drept și ce plin de iubire\nEl, Stînca mea în care nu-i în veci nelegiuire.\n\n"
}