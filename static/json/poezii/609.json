{
"t" : "Psalmul 94",
"d" : "- Un psalm al lui David -",
"s" : "1-Dumnezeul Răzbunării, Dumnezeul Răzbunării\nfă-Te Doamne arătat\n2-Scoală-Te Judecătorul lumii-ntregi și răsplătește\ncelor buni, cum au lucrat.\n\n3-Pînă cînd cei răi, o Doamne, pînă cînd să izbutească,\ncît se vor făli cei răi?\n4-Ei țin cuvîntări trufașe, vorbesc tare, cu mîndrie\nse fălesc, hulind pe-ai Tăi.\n\n5-Ei zdrobesc pe-ai Tăi, o Doamne, asuprindu-Ți moștenirea\n6-Junghie pe străinul Tău\nvăduve și-orfani omoară,\n7-Și zic: nu ne vede Domnul\nși nu ia-n seamă Dumnezeu.\n\n8-Totuși, învățați voi minte oameni fără-nțelepciune\ncînd o să vă cumințiți?\n9-Cela ce-a sădit urechea s-ar putea să nu audă\ncele ce-ntre voi vorbiți?\n\n10-Cela ce-ntocmit-a ochii s-ar putea ca să nu vadă\ntot ce voi ați săvîrșit?\nCel ce pedepsește neamuri oare n-o să pedepsească\nCel ce mintea ne-a zidit?\n\n11-Știe Domnul și cunoaște ale oamenilor gînduri\nștie ce deșarte sînt.\n12-Fericit e cel ce-l mustri, Doamne Tu să-l faci să-nvețe\nlegea Ta pe-acest pămînt.\n\n13-Ca să-l liniștești în ziua de necaz și de durere\npîn-sapi groapa celui rău\n14-Căci nu părăsește Domnul moștenirea-I niciodată\nși nu-Și uită neamul Său.\n\n15-Ci odată se va face Judecata cu dreptate\nEl va fi Judecător\ncei cu inima curată vor găsi-o că e bună\nși după dorința lor.\n\n16-Oare cine-o să m-ajute contra celor fărdelege\ncine mă va sprijini?\n17-De nu mi-ar fi sprijin Domnul, ce curînd sărmanu-mi suflet\nîn tăcerea morții-ar fi!\n\n18-Ori de cîte ori zic: iarăși mi se clatină piciorul\nTu mă sprijini necurmat\n19-Gînduri negre cînd frămîntă al meu suflet cu grămada\nTu mă mîngîi minunat.\n\n20-Tronul celor răi o Doamne n-ar putea sta lîngă Tine\nnici aproape-a-Ți locui\nei, ce fac nelegiuirea la a legii-adăpostire\ncum să poată, drepți a fi?\n\n21-Ei se-adună-n contra vieții celui fără de prihană\nsînge sfînt ei osîndesc\n22-Însă Domnul este Stînca, Turnul ocrotirii mele\neu în El mă-adăpostesc.\n\n23-El va face să se-ntoarcă peste ei nelegiuirea\ncu-al lor rău îi va zdrobi\nDomnul Dumnezeul nostru pentru veci de veșnicii\npe cei răi va nimici.\n\n"
}