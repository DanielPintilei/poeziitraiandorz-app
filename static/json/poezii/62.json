{
"t" : "Plînge datornicul",
"d" : "",
"s" : "Rugăciunea mea Stăpîne\nîn tîrziul miez de noapte\ncătre Tine se ridică,\nplînsă-n lacrime și-n șoapte.\n\nPleacă-Ți milostiv urechea\nși suspinul meu ascultă:\n- nu mai pot plăti Stăpîne\ndatoria mea cea multă.\n\nApăsat de-ai ei povară,\nrugăciunea mi se curmă\nmai îngăduie-mă Doamne\nși plăti-voi tot pe urmă.\n\nDe pe Crucea Ta Isuse\nglasul Tău coboară-n vale:\nfiule, iertată-i toată\ndatoria vinei tale...\n\nO, Tu mi-ai iertat Isuse\ndatoria mea cea mare\ncînd pe Golgota, viața\nTu Ți-ai dat răscumpărare.\n\nPeste toată datoria\nsufletului care plînge\nTu ai scris atunci: Iertare\ncu sudoare și cu sînge.\n\nÎnsă sluga păcătoasă\ncare plînge-acuma fierbinte\nchiar și după-aceasta Doamne,\na păcătuit - nainte.\n\nTu iertași pe-al Tău datornic\nmilă cînd veni să-Ți ceie\nel pe-al său de gît îl strînse\ncel din urmă ban să-i deie!\n\nTe-ndurași cînd el venit-a\nîndurarea Ta s-o ceară\ndar el sfîșie pe altul,\nfără milă ca o fiară.\n\n- Eu am fost acel datornic\ncare plînge-acum fierbinte\nși-așternutul meu cu lacrimi\nde căință-i ud Părinte.\n\nO, Te rog pentru-ndurarea\nși iubirea Ta cea mare\nscrie și pentru această\ndatorie grea: Iertare!\n"
}