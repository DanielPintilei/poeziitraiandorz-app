{
"t" : "Psalmul 107",
"d" : "1-Lăudați pe Domnul căci e bun în veac\ncăci în veac Îi ține îndurarea Sa",
"s" : "2-Astfel să grăiască cei ce-I sînt pe plac\ncă i-a izbăvit El din mîna cea rea.\n\n8-O, de-ar lăuda toți oamenii mereu\npentru bunătatea Lui pe Domnul Sfînt\nși pentru minunile și darul Său\nfață de toți oamenii de pe pămînt!\n\n3-Și pe care El le-a strîns din multe țări\nde la Răsărit și de la Scăpătat\nde la Miazănoapte pînă-n Mare-n zări\n4-Pribegeau prin loc pustiu și neumblat.\n\nPribegeau prin locuri și pe căi pustii\nnegăsind cetate ca să poată sta\n5-Suferind și foamea și-a setei urgii\nde durere-ntr-înșii sufletul tînjea.\n\n6-În necaz atunci spre Domnul au strigat\nși El i-a scăpat din tot necazul lor\n7-I-a călăuzit pe-un drum adevărat\nși-a dat o cetate la al Lui popor.\n\n9-Setea sufletului pururea uscat\ncu cerești izvoare El a potolit\nși cu bunătăți cerești le-a săturat\ninima flămîndă, sufletul lipsit.\n\n10-Cei ce-au stat în umbra morții-ntunecați\nviețuind în fiare și-n ticăloșii\n11-Pentru că-nspre Domnul fost-au răsculați\nși-au nesocotit Cuvintele Lui vii.\n\n12-Le-a smerit El inima prin suferinți\nau căzut, și nimeni nu i-a ajutat\n13-Atunci au strigat spre Domnul rugi fierbinți\n- și din tot necazul, Domnul i-a scăpat.\n\n14-El din întuneric și din greu i-a scos\ndin a morții umbră El i-a izbăvit\ni-a scăpat din negre temnițe de jos\nle-a rupt legătura ce i-a fost robit.\n15-O, de-ar lăuda toți oamenii mereu\npentru bunătatea Lui pe Domnul Sfînt\nși pentru minunile și darul Său\nfață de toți oamenii de pe pămînt!\n\n16-El cu-a Lui putere tare-a sfărîmat\nporți de-aramă grele, neclintit de mari\nEl cu-a Lui putere-a rupt și-a dărîmat\nfiare și zăvoare și oțeluri tari.\n\n17-Cei nebuni, prin traiul lor cel vinovat\nprin fărădelegi erau nefericiți\n18-Sufletul li-era de toate dezgustat\nerau lîngă-a morții porți nenorociți.\n\n19-În strîmtorarea lor pe Domnul L-au chemat\nEl i-a izbăvit din tot necazul lor\n20-Și-a trimes Cuvîntul și i-a vindecat\ni-a scăpat din groapă dîndu-le-ajutor.\n\n21-O, de-ar lăuda toți oamenii mereu\npentru bunătatea Lui pe Domnul Sfînt\nși pentru minunile și darul Său\nfață de toți oamenii de pe pămînt!\n\n22-Să-I aducă jertfe-alese de cîntări\nși-ale mulțumirii jertfe necurmat\nsă-I vestească-n lume marile-I lucrări\ncu al bucuriei strigăt înălțat!\n\n23-Cei ce-au mers pe mare în corăbii tari\nși făceau negoț pe ape-n depărtări\n24-Au văzut cum Domnul face lucruri mari\nau văzut minuni în fund de mări.\n\n25-El a zis și-a pus furtuni de vînt și-a scos\nridicînd a mării valuri mari și iuți\n26-Se suiau spre cer, se coborau în jos\nei în fața morții toți erau pierduți...\n\n27-Amețiți de tot ca beți s-au clătinat\ntoată iscusința nu le-a folosit\n28-Dar în strîmtorări spre Domnul au strigat\nși de-a lor necazuri El i-a izbăvit.\n\n29-A oprit furtuna, liniștea-a adus\nale mării valuri El le-a potolit\n30-Ei s-au bucurat că orice val s-a dus\nși că-i duse Domnul în liman dorit.\n\n31-O, de-ar lăuda toți oamenii mereu\npentru bunătatea Lui pe Domnul Sfînt\nși pentru minunile și darul Său\nfață de toți oamenii de pe pămînt!\n\n32-Să-L înalțe-n adunarea de norod\nși să-L laude în sfaturi de bătrîni\n33-El preface apa-n loc fără de rod\nși-n pămînt uscat preface El fîntîni.\n\n34-Țara roditoare pe pămînt sărat\npentru rătăcirea celor ce-s în ea\n35-Și tot El preface iaz din loc uscat\nși pustia-n ape-o poate El schimba.\n\n36-El așează-acolo-n ea pe cei lipsiți\nei fac o cetate, loc de locuit\n37-Seamănă ogoare, vii sădesc, tihniți\nși culeg în cîntec rodul lor muncit.\n\n38-Îi binecuvîntă El - și se mulțesc\nnumărul de vite nu le va scădea\n39-Dacă pier fiindcă alții-i asupresc\ncu poveri, cu sarcini sau cu silă grea.\n\n40-El dispreț revarsă peste toți cei tari\nca pribegi s-alerge locuri fără pași\n41-Dar mulțește-a lor familii mici și mari\nizbăvind pe cei lipsiți și nevoiași.\n\n42-Cei neprihăniți văd asta, bucuroși,\niar nelegiuiții gurii frîu își pun\n43-Să ia-n seamă-acestea cîți sînt credincioși\nși să vadă toți cît Domnul e de Bun!\n\n"
}