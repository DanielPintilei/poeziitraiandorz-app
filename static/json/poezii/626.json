{
"t" : "Psalmul 111",
"d" : "- Scris pe vremea lui Neemia -",
"s" : "1-Să-L lăudați pe Domnul\ndin harfe și-alamot\nvoi lăuda pe Domnul\ndin sufletul meu tot,\ncu sufletele-acelea\ncurate-n viața lor\nși-n adunări cu-ntregul\naleșilor popor!\n2-Mari lucruri face Domnul\nPuternicul Ceresc\ncercate cu credință\nde cei ce le iubesc.\n3-Lumină și mărire\ne-n veci lucrarea Sa\nDreptatea Lui cea sfîntă\ncît vecii vor ținea.\n4-De-a Lui minuni în lume\nistoria-a lăsat\ncăci milostiv e Domnul\nși bun și îndurat.\n5-El celor ce-L ascultă\ndă hrană pe pămînt\ncăci pururi Și-amintește\nde sfîntu-I legămînt.\n6-El la ai Săi, lucrarea\nputerii Și-a-arătat\ncăci moștenirea altor\npopoare El le-a dat.\n7-Lucrările Lui toate\ncredincioșie sînt\nporuncile Lui drepte\nca Adevărul Sfînt.\n8-Sînt toate întărite\npe veci de veșnicii\nfăcute în curate\nși-adînci credincioșii.\n9-L-ai Săi le-a dat scăparea\nși-un veșnic legămînt\nPuternicul Lui Nume\ne-nfricoșat și sfînt.\n10-A Domnului Sfînt frică\ne bunul început\nde-nțelepciune sfîntă\nla omul priceput,\ncu mintea sănătoasă\ntoți cei care-o păzesc\nși Slava Lui va ține\ncît vecii dăinuiesc.\n"
}