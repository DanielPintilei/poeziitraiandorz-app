{
"t" : "Durerea iar m-a cercetat",
"d" : "",
"s" : "Durerea iar m-a cercetat\nși-n inima-mi sărmană\ncu-atîtea rane-a mai lăsat\no rană.\n\nSimțit-am cum pe față iar\ncurg lacrimile vale\nde ce am oare-atît amar\nși jale?\n\nDurerea singur mi-o ascult\nîn suflet cum se duce\niar mîine-n cimitir mai mult\no cruce.\n\nAtîtea visuri moarte-n șir\nnădejdi atîtea-n bine\nle-am îngropat ca-n cimitir\nîn mine.\n\nDurerea azi se neacă-n gît\nar plînge și nu poate\no Doamne, Tu le-ai omorît\npe toate.\n\nTe rog oricîte mai dezmierd\npe veci le fă apuse\ndar nu lăsa să Te mai pierd\nIsuse...\n"
}