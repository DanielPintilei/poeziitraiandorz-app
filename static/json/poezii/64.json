{
"t" : "Sfîșiat de chinuri grele",
"d" : "",
"s" : "Sfîșiat de chinuri grele\nși cu ochi secați de plîns\nm-ai găsit atunci Isuse\ncînd la Sînul Tău m-ai strîns...\n\nM-amăgise rău păcatul\nîn prăpăstii fără fund\nși de Fața Ta Isuse\nmă făcuse să m-ascund.\n\nSă n-aud a Ta chemare\nglasul Tău să nu-L ascult\nmă dusese-n depărtare\ntot mai tare, tot mai mult.\n\nCînd eram în fund de vale\nplini de răni și chinuit\nmi-a părut c-aud pe culme\nglasul Tău, Păstor Iubit.\n\nMă chemai duios pe nume\npeste groapa fără fund\nși-așteptai din clipă-n clipă\ndin adîncuri să-Ți răspund.\n\nEu cuprins de-a morții teamă\nși cu ochi de lacrimi plini\nam strigat: aici sînt Doamne\nplin de rane, mor în spini!...\n\nȚi-ai făcut cu Mîna cale\nprintre spini și peste stînci\nși Te-ai coborît la mine\npînă-n fund de văi adînci.\n\nMîna Ta de cui străpunsă\ndintre spini m-a ridicat\nși-ale mele răni cu milă\nmi le-ai uns și le-ai legat.\n\nBinecuvîntată fie\nDoamne bunătatea Ta,\nunde-aș fi eu oare astăzi\ndacă mila-Ți nu venea?\n\nDă-mi putere Scump Isuse\ns-ascult numai glasu-Ți blînd\nși mergînd pe-a Ta cărare\nfă să nu mai cad nicicînd.\n"
}