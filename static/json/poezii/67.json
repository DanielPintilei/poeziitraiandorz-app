{
"t" : "Depărtare...",
"d" : "",
"s" : "Depărtare, depărtare,\nleagăn trist de plîns și jale\ncîte suflete n-ai strîns tu-n sugrumarea\nghearei tale!\nCine-ar măsura vreodată,\noare, chinul și amarul\nunui suflet, depărtare,\ncare ți-a golit paharul?\n\nCînd am plîns și eu odată singur, singurel în tine\ncînd durerea doar pe Domnul L-am avut\nsă mi-o aline\ncînd doar El mi-a fost Prieten\nși-a rămas să-mi însoțească\nbiata inimă zdrobită de trăirea cea lumească.\n\nEl mi-a mîngîiat obrazul ars de buzele vînzării,\nEl mi-a vindecat adîncul rănilor îndurerării,\nEl și numai El, prin lunga întristărilor pustie,\nmi-a înviorat viața revărsîndu-i bucurie...\n\nO, prin toată-amărăciunea, ce m-aș fi făcut eu oare\ndacă n-ar fi fost cu mine El prin tine, depărtare,\nce m-aș fi făcut eu singur,\nfără frați și fără casă,\ncare inimă pe lume mi-ar mai fi zîmbit duioasă?\n\nUnde-s sufletele care de-al meu suflet se legară\no, de ce le smulgi și singur mă alungi\nstrăin prin țară?\nUnde-i unica iubire ce mi-a dăruit un frate,\nde ce-l iei și-mi lași în locu-i\ntrista ta singurătate?\n\n- Dulce Domn al Bucuriei care nu lași niciodată\nnici o inimă zdrobită, nici o rană nelegată,\nsmulge-mi gîndul de la lume\nși-mplinește-mi-l de Tine\nnumai Tu să ai, întreagă, toată dragostea din mine.\n\nDepărtare, depărtare, fie binecuvîntată\nsfîșierea ce-ai adus-o peste viața mea odată!\n- Căci de n-ar fi fost furtuna\ncum a fost îngrozitoare\nn-aș fi avut vreodată Cerul\nplin de-atîta sărbătoare.\n"
}