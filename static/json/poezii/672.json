{
"t" : "Cap. 3 - Folosul temerii de Dumnezeu",
"d" : "",
"s" : "1-Fiule, să nu uiți sfatul dat de-a mea înțelepciune\nține-n inima ta toate sfaturile mele bune.\n\n2-Căci lungi-ți-vor ele anii zilelor vieții tale\naducîndu-ți multă pace totdeauna pe-a ta cale.\n\n3-Nu te lese bunătatea, umblă cu credincioșie\nleagă-le la gît, pe tabla inimii tu ți le scrie.\n\n4-Și-astfel căpăta-vei cinste și o sănătoasă minte\nși la Dumnezeu în față - și la oameni înainte.\n\n5-O, încrede-te în Domnul tu din inima ta toată\niar pe-a ta înțelepciune nu te bizui vreodată.\n\n6-Recunoaște-L în a tale toate căile sub soare\ncăci El netede-ți va face drumurile și ușoare.\n\n7-Nu te socoti tu singur înțelept, - ci-n toate cele\nteme-te mereu de Domnul și te-abate de la rele.\n\n8-Căci aceasta-ți va aduce în tot trupul sănătate\nrăcorire-ți va aduce oaselor înviorate.\n\n9-Să cinstești mereu pe Domnul cu-ale tale-averi cinstite\nși cu cele dintîi roade din venitul tău primite.\n\n10-C-atunci din belșug grînarul fi-ți-va plin în orice vreme\nși-ale tale teascuri pline de belșug de must vor geme.\n"
}