{
"t" : "Cap. 8 - Strigarea Înțelepciunii",
"d" : "",
"s" : "1-O, nu strigă-nțelepciunea, nu înalță glas ea oare\nși priceperea nu strigă tuturor cu glasul tare?\n\n2-Că se urcă pe nălțime\nla răspîntii se așează.\n\n3-Stă la porți și la intrare\nîn cetate - cuvîntează:\n\n4-”Oamenilor, către voi strig\nși spre tineri nalț eu glasul.\n\n5-Să învețe minte proștii\nși nebunii - c-ar fi ceasul.\n\n6-Ascultați-mă căci lucruri înțelepte vă voi spune\ngura mea deschisă-nvață numai lucrurile bune.\n\n7-Vestea mea este-Adevărul\nbuzele-mi urăsc minciuna.\n\n8-Tot cuvîntul gurii mele\neste drept întotdeauna.\n\n9-Neadevăr nimica nu e nici sucit nimic în toate\ntoate-s lămurite minții știutoare de dreptate.\n\n10-Mai curînd decît argintul prețuiți a mea povață\nși mai mult ca scumpul aur prețuiți știința-n viață.\n\n11-Căci mai mult ca piatra scumpă prețuiește-o-nțelepciune\nnu-i mărgăritar sau aur să se poată-asemeni pune.\n\n12-Iată eu înțelepciunea, mintea am ca locuință\ncelor mai alese gînduri eu pot să le dau ființă.\n\n13-Frica Domnului e-aceasta: să urăști ce-i rău, anume\nîngîmfarea și minciuna și purtarea rea pe lume.\n\n14-De la mine vine sfatul și izbînda de la mine\neu sînt toată cunoștința și puterea-n tot ce-i bine.\n\n15-Doar prin mine împărații\nși voievozii fac dreptate.\n16-Și prin mine dregătorii\ncîrmuiesc a lumii gloate.\n\n17-Eu iubesc pe toți aceia care vor să mă iubească\ncîți mă caută cu ardoare pot oricînd să mă găsească.\n\n18-Bogăția-n veci și slava\nși dreptatea sînt cu mine.\n\n19-Rodul meu mai scump ca-argintul\nși ca aurul se ține.\n\n20-Eu pe-a nevinovăției cale merg fără-ncetare\nși pe al neprihănirii neted mijloc de cărare.\n\n21-Ca să-i dau adevărata moștenire cît trăiește\nși să-i umplu vistieria celui care mă iubește.\n"
}