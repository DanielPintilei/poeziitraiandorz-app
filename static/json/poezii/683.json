{
"t" : "Obîrșia Înțelepciunii",
"d" : "22-Domnul m-a făcut pe mine mai nainte decît toate\nînaintea celor care mai întîi au fost lucrate.",
"s" : "23-Mai nainte de-nceputuri eu am fost, din veșnicie\npînă nici n-a fost a lumii așezată temelie.\n\n24-Eu am fost născută-atuncea cînd Adîncul n-a fost încă\nnici izvoarele-ncărcate cu belșug de apă-adîncă.\n\n25-Mai nainte-am fost făcută ca a munților tărie\nmai nainte de-a fi dealuri sau întinderi de cîmpie.\n\n26-Pînă nici era pămîntul, nici cîmpii cu-ntinderi - roată\npînă n-a fost nici fărîma cea dintîi a lumii dată.\n\n27-Eu cînd întocmit-a Domnul cerurile-am fost de față\ncînd a tras El prima zare pe-adîncimea cea măreață...\n\n28-Cînd a pironit El norii sus pe-ntinderi fără zare\nși cînd au țîșnit puternic ale-Adîncului izvoare.\n\n29-Cînd a pus hotare mării poruncind să nu le treacă\ncînd pămîntului în lume temelii stătea să-i facă.\n\n30-Eu eram cu El la lucru, al Lui Meșter desfătîndu-L\nne-ncetat vibrînd nainte-I veșnicii de ani a-rîndul.\n\n31-Irizînd pe rotocolul lumii Lui de pace plină\nîmi găseam plăcerea-n fiii oamenilor fără vină.\n\n32-Și-acum fiii mei, pe mine ascultați-mă... sub soare\nfericiți sînt numai cei ce îmi păzesc a mea cărare.\n\n33-Ascultați învățătura ce-nțelepți vă poate face\nși nu-mi lepădați povața ce vă poate-aduce pace.\n\n34-Fericit e omul care mă ascultă și veghează\ncare-ntruna-mi stă la poartă și la pragul ușii pază.\n\n35-Căci acel ce mă găsește află viața-n bucurie\ncăpătînd bunăvoința Domnului pe veșnicie.\n\n36-Dar cel ce-mi păcătuiește lui își face vătămare\ntoți cîți mă urăsc pe mine merg la moarte și pierzare.\n\n"
}