{
"t" : "Cînta o pasăre măiastră",
"d" : "",
"s" : "Cînta o pasăre măiastră\nde Golgota duios cînta\nde Taina Cerului, sihastră\nde pacea și iertarea noastră\natît de limpede cînta\ncă doina dulce și măiastră\ndin glasul ei mă fermeca.\n\nDin calea mea pierdută-n lume\no clipă m-am oprit s-ascult\nși nu mai știu ce-a fost anume\npărea că-s numai eu pe lume\nașa mă fermeca de mult,\nuitasem unde sînt și cum e\nși nu mă săturam s-ascult.\n\nDuiosul viers pe nesimțite\nam început să-l cînt și eu\nprin sfîșierile cumplite\ncu rîu de lacrimi neoprite\nîn viersuri eu m-am frînt mereu,\ncîntarea Jertfei Preaiubite\nm-a întîlnit cu Dumnezeu!\n\nCu cîntul păsării măiestre\nși astăzi întristarea-mi stîng\ncînd vîntu-mi cîntă la ferestre\nși-mi spune-a Golgotei poveste\nîn viers bucăți de suflet frîng\nprin doina păsării măiestre\nmă rog adînc,\nși cînt,\nși plîng...\n\nO, Doina Golgotei... cum plînge\nîn tine cîntecul preasfînt!\nde-o Dragoste scăldată-n Sînge\nde Sînul Cel străpuns ce strînge,\niertat, norodul Său cel sfînt!\n- Te cînt cu cît mai mult voi plînge\nși plîng cu cît mai mult te cînt!\n"
}