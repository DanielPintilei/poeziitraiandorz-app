{
"t" : "Aceasta-i Golgota",
"d" : "",
"s" : "În marea de păcate\nîn valuri de necaz,\nmai sus de-acestea toate\nGolgota stă și az,\ndin chinuri și pieire\nscăpare e la ea\nliman de izbăvire\naceasta-i Golgota.\n\nAtîtea răni amare\nși plîns nemîngîiat\nși-atîta frămîntare\nsub ea s-a alinat,\ncăci orișice durere\nse stinge lîngă ea -\nizvor de mîngîiere\naceasta-i Golgota.\n\nÎn zilele-ntristate\nîn nopțile pustii\naduce neuitate\nși sfinte bucurii,\nviața cea pustie\ncu ea se va umplea -\nizvor de bucurie\naceasta-i Golgota.\n\nCînd sufletul suspină\nde patimi fermecat\nacolo îl alină\nun cîntec minunat\na Crucii Jertfă cîntă\nde Taina-nchisă-n ea -\ncîntarea cea mai sfîntă\naceasta-i Golgota.\n\nO inimă zdrobită\nde plîns nestăvilit\najunge fericită\ncînd harul i-a găsit\nacolo-i mîntuirea\nslăvită ce-i lipsea\ndeplina fericire\naceasta-i Golgota.\n\nÎn fața mării moarte\ne limpede izvor\nce-n veci de veci împarte\nviață tuturor\nțîșnește din vecie\nși-n veci nu va seca -\nizvor de apă vie\naceasta-i Golgota.\n\nDin adîncimi de rele\nscăparea e în Sus,\nîn orice clipe grele\nnădejdea e Isus,\nsub Crucea Răstignirii\nîn Jertfa de pe ea\ne Prețul mîntuirii -\naceasta-i Golgota.\n\nȘi harul Jertfei Sfinte\ntot caut să-l înțeleg\ndar n-a fost încă minte\nsă i-l cuprindă-ntreg\ne mai presus de fire\nde tot e mai presus -\nși-nfrînt de-a ei mărire\nmă-nchin și plîng Isus!...\n"
}