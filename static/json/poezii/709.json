{
"t" : "O, ce deșertăciune-s toate!",
"d" : "",
"s" : "O, ce deșertăciune-s toate\nce după moarte nu rămîn\na lor cuprinderi vinovate\nvor arde ca o gheață-n sîn.\n\nPăreri și amăgire-s toate\nce vezi cu ochii cei de lut\ndin lupta lumii zbuciumate\nte duci mai gol cum te-ai născut.\n\nCe goană după vînt sînt toate\nnecontenitele-alergări\ntot ce cuprinzi sînt necurmate\nprilejuri noi de-ndurerări.\n\nDe cîte-ți legi iubirea, toate\ncînd pleci zdrobesc adîncul tău\nchiar ce-ai mai drag pe lume, poate\nsă-ți facă cel mai mare rău.\n\nO, dacă vezi că vis sînt toate\nși-n ce deșertăciune-apun\ndezleagă-te de tot ce poate\ns-ajungă-n orice clipă scrum.\n\nȘi caută mai presus de toate\nAvutul cel mai prețios\nIzvorul vieții nesecate\nComoara veșnică, Hristos...\n\nCel ce caută fericirea pe al mîntuirii drum\nsigur o s-o afle-odată cît de-ncet ar merge-acum,\nînsă cel ce-o caută-n drumul altor țeluri și dorințe\nn-o s-o afle nicăierea decît plîns și suferințe.\n"
}