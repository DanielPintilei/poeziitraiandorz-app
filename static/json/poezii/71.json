{
"t" : "Prin multe țări frumoase",
"d" : "",
"s" : "Prin multe țări frumoase în viață am trecut\nși-atîtea văi și dealuri frumoase am văzut\ndar nici un deal din lume nu m-a atras așa\nca-acel al cărui nume se cheamă Golgota.\n\nAcesta nu se nalță cu vîrful pînă-la nori,\npe culmea lui zăpada nu cerne albe flori,\ndar nici pe-un deal din lume\nnu m-am simțit așa\nde Dumnezeu aproape, ca sus, pe Golgota.\n\nNu-s brazi înalți pe-acolo, nici iarbă verde jos,\ndar este sus pe dînsa un lucru prețios\ne Crucea Răstignirii și Jertfa de pe Ea\nne-a dăruit viața, - aceasta-i Golgota!\n\nAcolo nu-s izvoare de apă cît privești\nnici rîuri curgătoare de ape pămîntești,\ndar iese de sub Cruce Izvorul Minunat\nce tot păcatul lumii l-a șters și l-a spălat.\n\nDe-acolo și tîlharul se-ntoarce credincios\nși mîntuit se-ntoarce căitul păcătos\nacolo-L vezi pe Domnul\ncînd plîngi sub Crucea Sa\nacolo-i har și pace, - aceasta-i Golgota!\n\nO, suflete ce-n lume suspini nemîngîiat\nînalță-te spre locul acela minunat,\nacolo mîntuirea și pacea vei afla\nacolo-i fericirea... aceasta-i Golgota!\n"
}