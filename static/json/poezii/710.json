{
"t" : "Mersul tuturor lucrurilor",
"d" : "",
"s" : "1-Cuvintele și-nțelepciunea Eclesiastului sublim\nfiu lui David și-mpăratul frumosului Ierusalim...\n\n2-Un vis deșert, deșertăciunea deșertăciunilor e tot\nda eu, Eclesiastul, toate deșertăciune le socot.\n\n3-Căci ce folos culege omul\ndin toată truda lui cea grea?\n\n4-Un neam se duce, altul vine\nși-n veci pămîntu-i tot așa.\n\n5-Răsare soarele, apune\nși-aleargă iar spre Răsărit.\n\n6-Din Miazăzi adie vîntul\nși-apoi din Nord, - și iar rotit.\n\n7-Merg toate apele în mare... dar marea tot nu vrea și vrea\nși iarăși vin către izvoare - și-n veci urmează tot așa.\n\n8-În necurmată frămîntare sînt toate minunat trecînd;\nprivești, și nu-ți mai saturi ochii... Și nici urechea ascultînd.\n\n9-Ce-a fost cîndva, o să mai fie, ce-i dus, se va mai face iar\nși nu-i nimica nou sub soare, nimic, ci toate numai par...\n\n10-Cînd este ceva despre care s-ar zice: iată ceva nou,\no, de demult, de el vorbește trecutul vecilor ecou.\n\n11-Nu-i nimeni să-și aducă-aminte de tot ce pînă azi a fost\nși cei de după noi, asemeni n-ar ști întregul vremii rost.\n"
}