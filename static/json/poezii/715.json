{
"t" : "Cap. 4 - Eclesiast",
"d" : "",
"s" : "1-M-am uitat apoi la toate asupririle sub cer\nși-am văzut cîți varsă lacrimi, apăsați, și-n chinuri pier.\n\n2-Și-am găsit că morții care-s morți demult, mai fericiți\ndecît viii care-s încă de viață chinuiți.\n\n3-Dar mai fericit ca ambii-i cel ce nu s-a nici născut\nfiindcă relele sub soare el nici nu le-a mai văzut.\n\n4-Și-am văzut că multe, numai din porniri și pizme sînt\nși-asta-i o deșertăciune și-i o goană după vînt.\n\n5-Cu încrucișate brațe stă nebunul lenevind\nlui și carnea și-o mănîncă de nelucru putrezind.\n\n6-E mai bine-o mînă plină de odihnă pe pămînt\ndecît pumnii plini de trudă și-alergare după vînt.\n\n7-Și-am văzut deșertăciunea\nde sub soare și-n alt fel:\n\n8-Om ce n-are fiu ori frate\nci e numai singurel\npururi lacom după muncă, ars de-al avuției drag\nnegîndind: cui tot adun eu,\npentru cine-n lipsuri trag?\nȘi-asta-i o deșertăciune, și-i un lucru rău, privind.\n\n9-E mai bine doi ca unul\nau cîștig mai bun, muncind...\n\n10-E mai bine doi ca unul căci căzînd se-ajută iar\nînsă vai de cine-i singur căci așteaptă în zadar.\n\n11-E mai bine doi ca unul\ncăci li-e cald pe orice ger,\nînsă cum să se-ncălzească amărîtul cel stingher?\n\n12-Cînd vin alții împotrivă, doi, pot sta în contra lor\nfunia în trei împletită n-ai să poți s-o rupi ușor.\n\n13-Mai bine-un sărac cuminte\nca un împărat prostit.\n\n14-Scos din temniță,-nțeleptul\nva domni mai chibzuit.\n\n15-Și-am văzut pe mulți sub soare lingușind și lăudînd\ntînărul ce-avea să vină după împărat curînd...\n\n16-Mulți supuși are-astăzi, totuși\ngrabnic și el va fi-apus...\n"
}