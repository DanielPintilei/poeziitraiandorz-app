{
"t" : "Cap. 1 - Cînt. Cîntărilor",
"d" : "",
"s" : "1-Aceasta e-o cîntare a Cîntărilor, plăcută\nîn timpul fericirii lui, de Solomon făcută...\n\n2-Să mă sărute Scumpul meu\ncu buzele Lui sfinte\ncu sărutarea gurii Lui cea dulce și fierbinte\ncă orice dezmierdări a Lui,\nca vinul sînt, mai bune.\n\n3-A Tale dulci miresme sînt mai dulci decît pot spune\nca mirul cel preascump vărsat, mi-e Numele-Ți Iubite\nde-aceea ești atît de Drag fecioarelor sfințite.\n\n4-Cu Tine să mă tragi mereu\nși tot mai după Tine\nși haidem s-alergăm voioși spre zări tot mai senine.\n\nÎn fericitele-I cămări\nmă duce Împăratul\nde veselie și cîntări\nÎi vom umplea palatul\nvom lăuda al Tău alint, mai bun ca mustul viei\npe drept ești Preaiubit, Tu sfînt izvor al bucuriei...\n\n5-Sînt neagră,\ndar frumoasă sînt, - a lui Salem fecioare\ncum corturile lui Chedar\n- și-a regelui covoare.\n\n6-Nu vă uitați că sînt așa de neagră și pălită\ncăci soarele m-a ars umblînd prin seceta cumplită.\n\nAi mamei mele fii, nedrept s-au mîniat pe mine\nși păzitoare m-au fost pus la viile străine...\nLa alte vii...\ndar via mea, a frumuseții mele\neu n-am păzit-o...\n- iar acum mi-o plîng, cu lacrimi grele.\n\n7-O, spune-mi Tu Cel Preaiubit de dragostea mea trează\npe unde-Ți paști a Tale oi -\nși unde stai de-amiază?\nCăci pentru ce să rătăcesc pe la pășuni străine\nspre turmele-altor soți ai Tăi\n- cînd eu Te caut pe Tine?\n\n8-O, dacă știi tu, cea mai frumoasă, din fecioare\npe urma oilor o ia, - spre munții cu izvoare,\niar iezii tăi, păscînd să-i crești\nveghindu-i dimpreună\nlîngă colibe păstorești,\nprin iarba cea mai bună.\n\n9-Cu iapa cea-nhămată-n drum,\npe Faraon să-l tragă\nte-aseamăn Eu pe tine-acum,\naleasa Mea cea dragă!\n\n10-Ce rumeni sînt obrajii tăi cu șir de lănțișoare\nși ce frumos e gîtul tău purtînd mărgăritare!\n\n11-Îți vom mai face lănțișoare din șiruri aurite,\ncu stropituri de-argint curat, frumos împodobite.\n\n12-Cît stă-mpăratul fericit la masa Lui plăcută\nmireasma nardului meu scump se-mprăștie tăcută.\n\n13-O, Preaiubitul meu îmi e ca mirtul scump în floare\nce odihnește pe-al meu sîn\nîn ceas de sărbătoare.\n\n14-Și Preaiubitul meu îmi e ciorchin de măsliniță\ndin viile din En-Ghedi -\ncrescut sub foi de viță.\n\n15-Cît de frumoasă poți fi tu\nIubita Mea Plăcută\ncu ochi de porumbiță dulci,\nsfioasă și tăcută.\n\n16-O, ce Frumos ești Scumpul meu,\nce Drag îmi ești Tu mie\nși ce-așternut curat avem verdeața din Cîmpie!\n\n17-Frumoșii cedrii ne sînt grinzi deasupra casei noastre\nși chiparoșii ni-s pereți\n- și bolțile albastre.\n"
}