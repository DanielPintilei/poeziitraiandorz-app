{
"t" : "Cap. 4 - Cînt. Cîntărilor",
"d" : "",
"s" : "1-O, ce frumoasă poți fi tu, iubito\nce frumoasă\ncu ochi de porumbiță dulci, sub vălul de mătasă\ncu părul care parcă ți-e un șir de căprioare\npe coama munților Galaad,\ncînd stau și dorm la soare...\n\n2-Cu dinții parcă niște oi frumos înșiruite\ncînd ies din scăldătoarea lor, spălate și albite.\n\n3-Cu buzele ca un cîrmîz -\ncu gura ta frumoasă\ncu rodiile din obraji, sub vălul de mătasă...\n\n4-Cu gîtul tău așa frumos ca turnul nalt și tare\npe care l-a zidit David\ncu arme de-apărare.\n\n5-Cu ochii tăi ca doi frumoși pui gemeni de gazele\nce pasc alături fericiți, prin crinii din vîlcele.\n\n6-Pîn-la răcoarea serii cînd nu-s umbre să rămîie\nEu vin la tine, deal de mir\nși munte de tămîie.\n\n7-O, cît ești de frumoasă, cît\nIubita Mea frumoasă\nnici un cusur nu-ți văd, avînd ființa ta aleasă.\n\n8-Vino cu Mine din Liban\nMireaso, vin’ cu Mine\nprivește de pe munții nalți spre orice vizuine.\n9-Tu Mi-ai răpit Inima Mea\ntu soră și Mireasă\ncu ochii tăi,\ncu gîtul tău,\ncu salba ta frumoasă...\n\n10-Ce dulce știi tu să dezmierzi\nMireasa Mea Curată\nalintul tău e-mbătător,\nmireasma-i minunată.\n\n11-Ca mierea dulce picurînd ți-s buzele,\nMireasă\nși ca Libanul parfumat veșmîntul tău miroasă.\n\n12-Ești o grădină-nchisă-adînc\nmireasa Mea și sora\nfîntînă și izvor oprit, închisă tuturora...\n\n13-A-tale dragi odrasle sînt grădini de rodii coapte\ncu roade dulci\ncu nard ales\ncu mulți măslini de noapte.\n\n14-Șofran și nard mirositor,\ntufari și tămîioară\nși cele mai alese din miresme te-nconjoară.\n\n15-O, tu fîntînă din grădini\nizvor cu apă vie\nce curge din Libanul drag\n- ce scumpă-Mi ești tu Mie!\n\n16-Ridică-te tu vînt din Nord\ntu vînt din Sud, întoarce, - \nsuflați peste grădina mea, mireasma a i-o stoarce.\n\nSă intre Preaiubitul meu în dulcea Lui grădină\nsă ia din rodul ei ales... Cu dragoste deplină...\n"
}