{
"t" : "Atîta sfîntă curăție",
"d" : "",
"s" : "Atîta sfîntă curăție\nmă îmbrăca în strai de crin\natunci cînd am văzut întîie\nfrumsețea harului Divin.\n\nDar mai tîrziu viața toată\nprin greșuri multe m-a purtat\ncă haina albă și curată\nadînc s-a rupt și s-a-ntinat.\n\nAzi cînd îmi reamintesc cu jale\nde anii dragi de oarecînd\nstau dus așa oprit în cale\nși oamenii mă văd plîngînd.\n\n... Eram copil atunci, în mine\npăcatul nu era pătruns\nîn taina inimii senine\nnimica nu purtam ascuns.\n\nÎmi dam fărîma de la gură\ncu milă celor mulți, sărmani\nși mă rugam cu-așa căldură\npentru prieteni și dușmani.\n\nA lumii-amar de patimi rele\nîn ele nu m-au fost adus\npe curăția vieții mele\nStăpîn erai doar Tu, Isus...\n\nDar vai, în căi de rele pline\nce trist era adîncul meu\npriveam cu ochi străini la mine\nși nu mă cunoșteam nici eu.\n\nDar cînd mă rog Isuse, Ție\ncu suflet frînt și glas umil\najung la sfînta curăție\ndin vremea cînd eram copil.\n"
}