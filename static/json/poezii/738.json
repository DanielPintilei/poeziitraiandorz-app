{
"t" : "Despre alcool",
"d" : "",
"s" : "1 - Nu vă înșelați, Cuvîntul ne înștiințează greu:\nNu puteți și cu satana să fiți\nși cu Dumnezeu.\nNu puteți bea și paharul cel sfînt,\ndar și-al lui satan\n- cine-i prieten cu alcoolul, e cu viața sa dușman.\n\n2 - Nu te înșela, tu care spui că ești om credincios,\nn-asculta de amăgirea diavolului mincinos\nși nu crede că ai voie să bei vinul, chiar puțin\n- fie chiar și-o picătură ce-i venin e tot venin.\n\n3 - Alcoolul este duhul diavolului - ne-ndoios\ncine-l ia-n orice măsură calcă voia lui Hristos,\norice-atingere cu mîna ori cu gura de pahar\nse sfîrșește cu un blestem și se ispășește-amar.\n\n4 - Nu vă înșelați: paharul fie mare, fie mic,\neste al înțelepciunii și-al credinței inamic\norice-atingere e moarte,\norișice gustare-a lui\neste o împărtășire cu osînda iadului.\n\n5 - Nu vă înșelați cu gîndul că acestea-s vorbe doar:\nblestemat e orișicine se adapă din pahar;\nnu vedeți în jurul vostru cîți se pierd ‘necați în el?\ncine-l bea și cine-l umple, blestemat e-n orice fel!\n\n6 - Nu se-nșele nici acela care face băutură\nca s-o toarne la un semen în paharul de la gură;\njudeca-l-va Dumnezeul contra căruia lucrează\nși-o să bea și el osînda iadului care-l urmează.\n\n7 - Nu se-nșele înțeleptul ce iubește băutura,\nnu se-nșele că se poate, numai să nu-ntreci măsura,\nnu se-nșele că-i permisă dacă bea și nu se-mbată,\nnu se-nșele, de voiește să nu plîngă-amar odată.\n\n8 - Nu te înșela, tu care vrei s-asculți de Sfînta Carte\norice strop de băutură este-un pas nebun spre moarte.\nNu stă Duhul Sfînt acolo unde-i duhul lui satan:\ncine-i prieten cu alcoolul, este cu Hristos dușman.\n\n9 - Cel care-și cunoaște firea lui lumească ne-ncetat\nduce-n contra ei o luptă spre-a nu-l trage la păcat;\nfirea veche și cea nouă vor lupta mereu în noi\npînă vom scăpa din lume și vom fi la Dumnezeu.\n\n10 - Nu-i om mai nebun ca omul pătimaș la alcool,\nviața lui e-o zdreanță arsă, moartea lui e iadul gol.\n"
}