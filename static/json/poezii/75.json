{
"t" : "Și din nou cobori...",
"d" : "",
"s" : "Și din nou cobori Isuse\niar în lumea de păcate\nsă dai liniște și pace\nsufletelor zbuciumate.\n\nS-aduci sfîntă mîngîiere\ncelor care plîng în jale\nși așteaptă coborîrea\nbinecuvîntării Tale...\n\nSă cobori de la sărmane\nși tăcute vechi bordeie\nsă le-aprinzi în noaptea rece\na nădejdilor scînteie...\n\nDar la Tine lîngă iesle\nazi doar îngerii coboară\ncăci păstorii dorm, iar magii\nnu mai vin ca odinioară.\n\nOamenii pierduți pe drumuri\nspre prăpastia pierzării\nnu Te mai cunosc Isuse\nde demult Te-au dat uitării.\n\nNumai copilașii Doamne\nîngerași fără aripe\nmai au sfînta bucurie\ncă vii Tu-n aceste clipe.\n\nSinguri ei Te mai așteaptă\ncu-acea sfîntă-nfiorare\ncare-n dalba curăție\nal lor suflet o mai are.\n\n... De demult de cînd Isuse\nam pornit pe căi străine\nam uitat și eu fiorul\nde-a Te aștepta pe Tine.\n\nÎnsă azi cînd iar Isuse\neu mă-ntorc din căi de jale\nși văd adunați copiii\niar în jurul ieslei Tale\n\nîl întreb pe copilașul\ncare-Ți stă la căpătîie:\n- cum te cheamă?\nparcă-mi spune:\n- Dorz Traian, din clasa-ntîie...\n\nAh, de cînd copilăria,\nși pe unde mi-am căutat-o!...\n- și-astăzi uite lîngă-o iesle\nfericirea i-am aflat-o!...\n\nȘi mi-e inima lumină\nmii de lacrimi cîntă-n mine\nce har că mă simt Isuse\niar copil,\nși iar cu Tine!...\n"
}