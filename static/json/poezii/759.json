{
"t" : "Despre cuviință",
"d" : "",
"s" : "1 - Cel ce nu stă pe-un scaun mare\nstă mereu pe-un loc frumos.\nCît de rar,\ndar cît de vrednic\neste-un om cuviincios!\n\n2 - Nu-i frumos atunci cînd omul se fălește cu ce are.\nCum să fie-atunci, cînd omul se fălește\ncu ce n-are?\n\n3 - N-aștepta s-auzi un cîntec dintr-o gură\nde măgar,\nnici bun simț de la o brută n-aștepta -\ncă e-n zadar.\n\n4 - Ce știm noi despre alții, e taina noastră grea:\natît de grea, că-ndată vrem ca să scăpăm de ea.\n\n5 - Cine mănîncă cu boierii, va primi și oase-n spate.\nFiule, rămîi cu-aceia ce-s la fel cu tine-n toate.\nCu măsura cuviinței totdeauna te socoate!\n\n6 - Nici averi, nici nume mare nu îl fac pe om de preț,\nci cuvîntul lui și mintea și-ale inimii frumseți.\n\n7 - Umple-te pe dinăuntru cu bun simț\nși gînduri sfinte.\nOmul gol pe dinăuntru este-un orb\nși-un fără minte!\n\n8 - Prostul e frumos cînd tace,\nînțeleptul, cînd vorbește.\nÎnsă buna-cuviință azi prea rar se întîlnește.\n\n9 - Fiecăruia îi place cînd e altul ca și el;\nbine-i numai cînd cu Cinstea\nvom fi toți de-același fel.\n\n10 - Nu umbla-n nechibzuință,\nnu du șarpe-n sînul tău,\nnu săpa o groapă-n cale,\ncăci tu poți să cazi mai rău.\n\n11 - Pe cei călăuze oarbe, ce tot zic, dar nu mai fac,\nnu-i primi de călăuze și nici nu-i urma în veac\nci primește-l călăuză și-l urmează pe acel\ncare-n ceea ce te-ndeamnă mai întîi trăiește el.\n\n12 - Unde totul merge bine e ușor să sfătuiești;\ne mai greu să-ndrepți acolo unde numai răi găsești;\nde aceea tu acolo să te duci cu bunul sfat\nunde răul nimicește,\nunde piere cel curat.\n"
}