{
"t" : "Despre făgăduință",
"d" : "",
"s" : "1 - Nimic să nu te facă să dormi neliniștit\nca ce-ai promis la alții\nși nu ți-ai împlinit.\n\n2 - Nu-i greu să-ți urmezi destinul\ncînd îl știi mai dinainte,\nnu-i greu să-ți plinești cuvîntul\ncînd îți crezi vorbele sfinte.\n\n3 - Ține minte promisiunea și-mplinește-o neapărat:\npromisiunea ne-mplinită - nume și cuvînt pătat.\n\n4 - Fă tot binele pe care îl promiți și-l știi că poți,\nlasă-n urmă cale bună cum îți cer urmașii toți,\ncă oricît de slab ți-e mersul,\nși oricît poți de puțin,\ntot vei fi spre bucurie și-ajutor la cei ce vin.\n\n5 - Nici Părintele din Ceruri nu dă totul dintr-o dată -\nca să țină rugăciunea și credința necurmată.\n\n6 - Coace-ți pîinea cîtă vreme e cuptoru-nfierbîntat -\nmergi la cel care-ți promite pînă cînd nu te-a uitat.\n\n7 - Casa-n care se-mplinește tot ce s-a promis frumos\no să aibă cel mai mare și mai fericit folos.\n\n8 - O făgăduință bună împlinește-ți-o pe loc;\nuna rea, fii treaz, n-o face -\nde-ai făcut, arunc-o-n foc.\n\n9 - Nu făgădui cu grabă nimănui mărinimos,\ndar, dac-ai promis, fă totul\nși la vreme și frumos.\n\n10 - Oricît te-ar costa cuvîntul care liber ți l-ai dat\nține-ți-l, că numai astfel ți-este sufletu-mpăcat,\nși mai mult e bucuria cugetului mulțumit\ndecît grija ce-ai făcut-o să ții ce-ai făgăduit.\n"
}