{
"t" : "Tatăl nostru Cel din ceruri - glasul",
"d" : "",
"s" : "Tatăl nostru Cel din Ceruri\nglasul nostru cheamă iar\najutorul Tău din lumea\nde durere și amar.\n\nFiii Tăi plecînd genunchii\ndin a inimii-adîncimi\ncheamă mila Ta spre chinul\nfrămîntatelor mulțimi.\n\nSpre adîncul gol al celor\ncare rătăcesc și pier\no, ascultă rugăciunea\n... Tatăl nostru Cel din Cer!...\n\nSfințească-Se Numele Tău\nsuspină întinata viață,\ncînd umbre de păreri de rău\nacopăr sufletul cu ceață!\n\nSfințească-Se Numele Tău\nsuspină inimile grele,\nscăldînd cu-al lacrimii părău\npăcatul făptuit de ele.\n\nSfințească-Se Numele Tău\ncurată, inima suspină\ncînd tot mai dulce cerul său\nse umple de a Ta lumină.\n\nVină-mpărăția Ta\nDoamne-n lumea zbuciumată\npeste-a vieții luptă grea\nadă pacea așteptată.\n\nVină-mpărăția Ta\npeste-al Tău popor Părinte\nuna fă mulțimea sa\nîn trăirea voii-Ți sfinte.\n\nVină-mpărăția Ta\nîn a inimii-ncăpere\nla oricine-ar aștepta\no lumină, de-nviere.\n\nFie voia Ta Părinte\nca și ieri\nși azi și mîini,\nsă ne poarte înainte\nvoia Sfintei Tale Mîini!\n\nFie voia Ta cu mine\nfie voia Ta cu-ai mei,\ncăci numai atuncea-i bine\nși de mine și de ei!\n\nFie voia Ta în toate\nale noastre cît trăim,\ncăci numai aceasta poate\nface fericiți să fim.\n\nPrecum în Cer așa și pe pămînt\nfă Doamne din puterea Ta cea mare\ns-asculte toți de Sfîntul Tău Cuvînt\nși să urmeze sfînta Ta cărare.\n\nPrecum în Cer așa și pe pămînt\nfă Doamne ca acei ce cred în Tine\nuniți fiind de-același legămînt\ns-aștepte-mpărăția Ta ce vine.\n\nPrecum în Cer așa și pe pămînt\nfă Doamne să trăim în curăție\nmărturisindu-Ți Numele Tău Sfînt\nsă fim oricînd Îți place Ție.\n\nȘi pîinea noastră Doamne\ncea zilnic spre ființă\nTu dă-ne-o nouă astăzi\nla toți cîți flămînzim\nși celui ce nu crede...\nși celui cu credință\ncăci toți și unii și-alții\nprin mila Ta trăim.\n\nO, dă-ne-o nouă astăzi\ndin mila Ta bogată\nși pîinea cea din ceruri\nși cea de pe pămînt\ncăci de-Ți închizi Tu Mîna\nși cerul\nSfinte Tată\nnoi ne uscăm cu toții\nca paiul dus de vînt.\n\nO, dă-ne pîinea zilei,\nîn orice zi, ca Ție\nde fiecare dată,\nca toți să-Ți mulțumim\ncăci numai de la Tine,\ndin marea-Ți dărnicie\nnoi pîinea pentru suflet\nși pentru trup primim.\n\nȘi iartă-ne păcatul nostru\nce-n contra Ta l-am făptuit\nprecum și noi iertăm Părinte\npe-acei ce nouă ne-au greșit.\n\nAuzi Părinte-a noastre cereri\ncînd către Tine noi venim\nașa precum și noi cînd alții\nvin să ne ceară-i auzim.\n\nAjută-ne pe noi atuncea\ncînd către Tine ne rugăm\nașa precum și noi pe alții\ncînd ei ne roagă-i ajutăm.\n\nȘi nu ne duce pe noi în ispită\nauzi cînd Te roagă curați copilașii\nde gîndul,\nde calea,\nde pofta oprită,\ndepartă-ne Doamne de-a pururea pașii!\n\nȘi nu ne duce pe noi în ispită\nascultă-i Părinte pe-ai Tăi cînd Te roagă\nsfințește viața spre Tine pornită\npăcatul și lumea să n-o mai atragă.\n\nȘi nu ne duce pe noi în ispită\nnici ziua,\nnici noaptea,\nnici astăzi,\nnici mîne,\nprin lumea-ntinată păstrează sfințită\nLucrarea credinței ce-n Tine rămîne.\n\nȘi mîntuiește-ne de cel rău\nce umblă ca un leu răcnind\ncăutînd pe cine să înghită\natîtea vieți nenorocind.\n\nȘi mîntuiește-ne de cel rău\nde șarpele cel vechi, hain\nce otrăvește mii de inimi\npierzîndu-le pe veci în chin.\n\nO, mîntuiește-ne Părinte\nși de cel rău și de cei răi\ns-ajungem fericiți la Tine\npe veci cu Tine\ntoți ai Tăi.\n"
}