{
"t" : "Despre frumusețe",
"d" : "",
"s" : "1 - Tot cuvintele frumoase\nși tot oamenii cinstiți\nsînt cele mai prețuite\nși sînt cei mai prețuiți...\nChiar cînd trece peste-acestea timpul lung\nși nemilos,\nstrălucirea lor nu piere,\nci s-arată mai frumos.\n\n2 - Binele-l despăgubește pe sărac cu-nțelepciune,\npe cel fără frumusețe prin virtuți și gînduri bune,\npe cel fără libertate printr-o liniște cerească -\nși-astfel nu-i pe lume lipsă ca să n-o despăgubească.\n\n3 - Ah, cît de ușor se lasă inima încredințată\nde cuvintele iubirii ce le-ascultă fermecată!\n\n4 - Frumusețea cea trupească este-un dar din cele rare\ndar din cele mai cu grijuri și mai nefolositoare!\n\n5 - Cunoștința și credința nu se luptă între ele,\nci se înfrumusețează ca și cerul cu-a lui stele:\nuna fără cealaltă sufere și rătăcește -\nnumai cînd merg împreună calea noastră strălucește.\n\n6 - A nu judeca pe nimeni,\na ierta pe orice ins,\na te înfrîna întruna,\na feri ce nu-i de-atins,\na munci fără a cere,\na cinsti tot ce-i frumos,\na-i privi pe toți iubindu-i -\nasta-nseamnă credincios.\n\n7 - Credinciosul e ca ceasul:\ncu tot ce-i ascuns în el\nva lucra ca să arate în afar-un singur țel -\nva lucra ca să arate în afară credincios\nȚelul Ultim, ce conduce mersul tuturor frumos.\n\n8 - Și-n Frumos e Adevărul\nși-Adevărul e-n Frumos -\naste două adevăruri strălucesc mai luminos.\n\n9 - Dacă dăm atîta cinste unui descoperitor,\ncîtă oare se cuvine Unicului Creator?\nCînd ne luminăm atîta de ceva descoperit,\ncît să ne mirăm de-Acela\ncare-acestea le-a-ntocmit!\n\n10 - Orice taină dezvelită, orice greu înlăturat\nni-L arată pe Acela Veșnic Sfînt și Minunat,\nne arată-nțelepciunea care-acestea, întocmind,\nle-a descoperit doar fața,\nca noi să le-aflăm muncind.\n\n11 - Înțelepții sînt aceia care-și pot păstra curat\nfrumusețea-nțelepciunii din tot ce-i adevărat;\ninima neprihănită de copil e semnul sfînt\ndupă care se cunoaște frumusețea pe pămînt.\n\n12 - Plugu-i pasărea ce cîntă primăvara mai frumos -\ndupă el întreaga lume strînge pîine și folos.\n\n13 - Mai ușoară e povara care-o ducem cu plăcere -\nfrumusețea și iubirea agurida o fac miere.\n\n14 - După munca cea mai grea\nai o cină mai gustoasă -\ndupă lumea asta rea\n- cealaltă-n veci frumoasă.\n\n15 - Nu-ți sfîrși urît lucrarea care-ai început frumos -\nfie-ți luminos sfîrșitul început tot luminos.\n\n16 - Nu-i de-ajuns să lauzi omul cel cinstit și priceput -\ntrebuie să faci ca dînsul tot ce vezi și vrei făcut.\n\n17 - Buna-nvățătură este ca soția cea frumoasă -\nți-este drag să fii cu dînsa\nși pe stradă și acasă.\n\n18 - Frumusețea-adevărată e atunci cînd poți vedea\nun obraz negrit de muncă și cinstit mereu de ea\nși o inimă albită de al faptei bune dar -\no asemenea frumsețe este cel mai mare har.\n\n19 - Fii purtat mereu de-ndemnul\ndragostei pentru frumos -\npururea urînd păcatul să-l iubești pe păcătos.\n\n20 - Orișice minune sfîntă ce-o vedem e ca un nor\ndupă care se ascunde Tatăl nostru iubitor.\nFericit acel cu ochii minții lui deschiși voios -\nel în orișice minune va vedea pe Cel Frumos.\n"
}