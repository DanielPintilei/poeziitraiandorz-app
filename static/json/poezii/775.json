{
"t" : "Despre hotărîre",
"d" : "",
"s" : "1 - Fii încet în chibzuință, iar în hotărîri cinstit,\nca să nu fii de rușine în nimic din ce-ai pornit.\n\n2 - Cînd prinzi taurul de coarne,\nsă ții lanțul strîns în mînă;\ncînd începi o casă mare, să ai totul la-ndemînă,\ncăci dacă se gată apa pînă mergi să afli var,\npierzi și meșterul și vara -\nși ți-e totul în zadar!\n\n3 - Dacă vrei să prinzi o vulpe, ai o gîscă pregătită -\nnu-i nici un cîștig pe lume făr-o pierdere silită.\n\n4 - Să nu te oprești din fugă dacă ți-ai luat avînt,\norice glasuri să te strige, orice curse-n cale sînt;\norice-oprire-ți poate frînge hotărîrea ta dintîi\nși aproape de cunună cu rușinea să rămîi.\n\n5 - Tu poți să-ntîrzii dacă vrei, dar moartea n-are să-ntîrzie:\npe totdeauna vai de-acei întîrziați pe veșnicie.\n\n6 - Omul hotărît nu lasă treaba încurcată;\ndac-odată nu se poate, mai încearcă-odată.\n\n7 - Acel ce-ntoarce prea tîrziu\nrămîne dinafară\npe întuneric și-n pustiu\nîn veșnica ocară.\n\n8 - Picătura, cît de mică, găurește piatra tare\ndacă are stăruință și nădejde și răbdare.\n\n9 - Nu poți doborî copacul doar c-o lovitură dată,\nînsă unde-i stăruință, nu-i nimic să nu se poată.\n\n10 - Nici lumea n-a fost făcută într-o singură zi toată:\nnici tu nu slăbi cînd totul nu se face dintr-o dată.\n\n11 - Niciodată nu răspunde greutății: nu mai pot,\nci răspunde pot -\nși-ndată vei vedea că birui tot.\n\n12 - Cînd îți faci cuptoru-n cale, ai sfătuitori destui,\ndar tu nu urma orbește sfaturile fiecui,\nci din toate cele spuse, mestecate împreună,\nia-ți tu singur hotărîrea cea mai dreaptă și mai bună.\n\n13 - Nu-i prea bună hotărîrea ce nu poate fi schimbată,\ndacă dintr-o dată altă înlesnire ți s-arată.\n"
}