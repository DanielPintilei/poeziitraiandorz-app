{
"t" : "Despre lene",
"d" : "",
"s" : "1 - Lenea este cea mai mare pierdere de vreme,\npe cel leneș totdeauna - om pierdut să-l cheme.\n\n2 - Orice dascăl și-orice meșter, cît de bun e gîndul său,\nnu va scoate-n veci nimica dintr-un leneș nătărău.\n\n3 - Ușor te-obișnuiești în lume cu lenevia și belșugul,\ndar mai ușor te-nveți în ele cu pofta\nși cu vicleșugul.\n\n4 - Nu prea pune hamuri scumpe pe-un cal putred\nși rîios,\nnici prea lăuda copilul cînd e-un leneș\nși-un fricos.\nCalul cel rîios arată mai de rîs în ham frumos,\nfiul leneș mai nevrednic, lăudat în sus și-n jos.\n\n5 - Orișiunde se muncește poate să se și greșească,\ndar pentru aceasta nimeni n-are drept să lenevească.\n\n6 - Cel ce stă - și nu mai vede alte zări în jurul său\ne ca peștele-n fîntînă\nși ca broasca într-un tău.\n\n7 - Orice zdreanță strălucește unde este hărnicie,\norice aur ruginește unde este lenevie.\n\n8 - Un ceas trîndav obosește cît o noapte nedormită\n- ca un om ce lenevește, mai de cinste e o vită!\n\n9 - Lenea pe-orice om l-nvață să se poarte și urît\n- contra lenei totdeauna luptă cel mai hotărît!\n\n10 - În apa cea stătută s-adună murdăria,\nîn casa leneviei se-așează sărăcia.\n\n11 - Pămînt leneș nu există,\nnumai oameni leneși sînt -\nunde-i muncă și iubire va rodi orice pămînt.\n12 - Grea povară-i - nici o muncă,\ngrea osîndă-i - nici un bine,\ngrea viață-i - nici un prieten\n- grele-s astea trei suspine.\n\n13 - Trîndăvia este mama orișicăror urîciuni,\nblestemat e rodul lenei,\nnumai spini și uscăciuni.\n\n14 - Trîndăvia este calea spre păcat și sărăcie,\ncine-o-nvață și-o trăiește, e pierdut pe veșnicie.\n\n15 - Cine doarme vara-n umbră, o să plîngă iarna-n ger,\nlenea roade-n sănătate cum rugina roade-n fier.\n\n16 - Nu-i bine să-și doarmă omul somnurile sale toate\nmai ales în tinerețe să lucreze cîte poate,\nsomnul prea-ndelung aduce trîndăvie și păcate,\nmunca harnică aduce roade binecuvîntate.\n\n17 - Cînd se suie munca-n pat\nzace și cîștigul lat,\ncînd se culcă munca-n cort\nzace și cîștigul mort.\n\n18 - Pentru leneș totdeauna azi e sărbătoare,\nmîine însă o să fie foame și-apăsare;\npentru harnic azi e muncă, mîine e răsplată\n- fericit cel ce nu uită asta niciodată.\n\n19 - Mai bine să lucrezi degeaba decît să nu lucrezi nimic,\ncăci lenea este cel mai mare risipitor și inamic.\n\n20 - Lucrătorul prost nu-și află niciodată sculă bună,\nnici cel leneș despre muncă un cuvînt frumos\n- să spună.\n\n21 - Cel risipitor și leneș e vrăjmașul tuturor\niară cumpătatul este, la mulți, binefăcător.\n\n22 - Cine nu se-ajută singur, nici nu merită-ajutat,\ne un leneș ce aruncă și-ajutorul ce i-ai dat.\n\n23 - A da sfaturi la un leneș și la un nebun, e-așa\ncum ai da pe-o gîscă apă -\nnici un rod nu vor avea.\n\n24 - Lenea face fața iască,\npe cel tînăr gură-cască,\npe bogat să se urască,\npe sărac să se tîrască.\n\n25 - Cînd îl prinde pe om lenea, sărăcia-i sare-n spate\n- lenea și cu sărăcia totdeauna sînt surate.\n\n26 - Lenea omului nărod\nsuie sărăcia-n pod.\n\n27 - Leneșul și cerșetorul sînt doi frați nedespărțiți\nși oriunde sînt în lume neplăcuți și nedoriți.\n\n28 - Lenea-ți pierde vara toată\nși te lasă fără roată\nși te lasă fără car\nde rămîi ca vai și-amar.\n\n29 - Lenea-ntîi e fală,\ndupă-aceea-i boală\niar apoi e moarte...\ncă mereu la toate\nzice că nu poate\n- lenea s-o zdrobești\noricînd o simțești\naltfel nu trăiești.\n\n30 - Cel risipitor și leneș este și nenorocit\norice pune nu-i răsare, orice-așteaptă-i nesosit.\n\n31 - Apa lină - mult nori,\nomul leneș, - mari nevoi.\n\n32 - Omul leneș e de rîs\nși ocară, pînă-n prînz -\nde la prînz și pînă-n seară\ne de rîs și de ocară.\n\n33 - Ața lungă face noduri, leneșul popasuri lungi,\nnici cu firul lung la capăt, nici cu leneșul n-ajungi.\n\n34 - Vai de oaia ce nu-și poate duce lîna ei în spate,\nvai de leneșul ce-și lasă să se ruineze toate.\n\n35 - Bine-i vara tolănit,\niarna-ntreabă ce-ai muncit;\nbine-i vara lenevind,\niarna umbli zgribulind.\n\n36 - Lenevirii cînd te dai\nputrezește unde stai,\ndar cînd harnic tu lucrezi\nînverzește unde șezi.\n\n37 - Nu se cade să mănînce omul care nu muncește,\nleneșul, ca lipitoarea, de pe alții se hrănește...\n\n38 - Vulpea care doarme nu prinde găini,\nomul leneș moare zdreanță la străini.\n\n39 - Nu învinui pe altul pînă ce privești mai bine\ndacă ce-osîndești la dînsul nu e cumva și la tine.\n\n40 - Cine-ntreabă mii și sute nu-și mai face-n veci cuptor,\ncei nehotărîți și leneși sînt zadarnici pînă mor.\n\n41 - Dacă bați ți se deschide,\ndacă ceri ai să primești,\ndar dacă nu miști, zadarnic...\nn-ai nimic cînd lenevești.\n\n42 - Nu poți să ai și ouă și pui și cloșcă grasă,\nnici lene cu risipă și-ndestulare-n casă.\n"
}