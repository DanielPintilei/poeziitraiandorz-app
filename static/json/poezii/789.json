{
"t" : "Despre libertate",
"d" : "",
"s" : "1 - Totdeauna-i libertate numai între-nstăpîniri\ncînd s-au dus cei vechi\nși încă nu vin alții cu-nnoiri,\ncînd s-a terminat cu una\niar cealaltă n-a venit\n- cînd se-așează tirania, libertatea a murit.\n\n2 - A te-apropia de Domnul, Sfîntul Eliberator,\ne-a te smulge dintre oameni,\ne-a scăpa robiei lor.\n\n3 - A te ști pe tine însuți,\na cunoaște ce-i în tine\ne-nceputu-nțelepciunii, primul pas spre ce e bine;\ncăci cînd te-ngrozești de tine și-ți lași starea decăzută,\natunci afli libertatea -\nși-atunci Dumnezeu ți-ajută!\n\n4 - Fără să-L cunoști pe Domnul și eliberarea Lui\ne-n zadar orice-ai cunoaște,\nadevăr niciunde nu-i,\nnuma-n El ai simțămîntul c-ai aflat\nși c-ai ajuns,\nnuma-n El simți că la toate\nîntrebările-ai răspuns.\n\n5 - Nimeni nu lucrează bine ceea ce din silă face,\nbine e făcut ce-i liber,\nce-i la vreme\nși ce-ți place.\n\n6 - Pentru calul care trage nu-i nevoie de nuia,\nce nu poate trage liber n-o să poată nici cu ea -\nnu-i nevoie de mustrare pentru sufletul iubit,\nce nu poate face liber n-o să poată nici silit.\n\n7 - Chiar și ce-i ușor e greu\ncînd îl faci silit,\n- orice muncă faci, - mereu\nfă-o fericit.\n\n8 - Omul e născut să fie liber și neîngrădit,\nnumai legea și păcatul\nl-au făcut nefericit.\n\n9 - Cîtă libertate are orice om de la natură\nnumai el și-o nimicește prin minciună\nși prin ură.\n\n10 - Libertatea-i în lumină și-n dreptate și în bine,\nfără-acestea libertatea e-o minciună și-o rușine.\n"
}