{
"t" : "Despre lingușire",
"d" : "",
"s" : "1 - Țînțarul cu cîntări te mușcă,\niar ticălosul lingușind;\nferește-te de cei ce astfel să te încînte se deprind.\n\n2 - Cel ce prea te pupă-n bot\nvrea să-ți ia din pungă tot.\n\n3 - Cine prea să pară vrea\nare-n inimă ceva -\nfugi de cei ce-n jur ți-aduni\nprea în grabă prieteni buni.\n\n4 - Cuvîntu-i la cel tîlhar\nca undița la pescar,\ncînd îți pare mai frumos\neste mai primejdios.\n\n5 - Prefăcutul să nu-l crezi\ncă te-nșeală și cînd vezi,\nnoaptea fură\nziua jură -\ndupă buze-i mielul blînd,\ndupă gheară lup flămînd.\n\n6 - Cel prefăcut se schimbă ca frunza după vînt,\ncel mincinos se lasă ca iarba la pămînt,\ncel necinstit se pleacă cu laude oricui\n- cel înțelept îi lasă și merge-n casa lui.\n\n7 - Cine-odată te-a-nșelat\nnu-l mai crede om curat,\ncine-odată te-a mințit\nnu-l mai crede om cinstit.\n\n8 - Păzește-ți gîștele cînd vezi că vulpea le descîntă,\npăzește-ți gîtul cînd țînțari pe la urechi îți cîntă,\npăzește-ți casa cînd un hoț îi dă tîrcoale seara\n- de cel fățarnic și mieros acopere-ți comoara.\n\n9 - Nu te-ncrede-n fiecare cîine care dă din coadă,\nmulți te mușcă chiar în clipa cînd mai umili par să șadă.\n\n10 - Nu te prea încrede-n omul ce se gudură prea tare,\nnegreșit acesta gînduri necinstite-n suflet are.\n\n11 - După apus să lauzi ziua, iar omul după ce-a murit,\nnu-l prețui pe ce promite, ci după ce-a înfăptuit.\n\n12 - Omul sincer și cinstit\nse-ntristează lingușit,\nomul prost și-nfumurat\nsuferă nelăudat.\n\n13 - Lingușind cîștigi prieteni,\nspunînd drept - cîștigi dușmani,\ndar viața se măsoară\nîn virtute - nu în ani.\n\n14 - Pentru cel ambițios\ntotul pare dușmănos,\nprieten pare numai cel\ncare-i spune ce vrea el.\n\n15 - Mulți lingușitori e-n stare\nsă-ți adune-averea mare,\nnumai prieteni buni și sinceri să-ți adune nu-i în stare.\n\n16 - Este cîte-un om ce poate a zîmbi vorbind frumos\ncînd în inima lui totul afli că e ticălos\n- fii cu grijă, mai cu seamă la acei ce-ți prea zîmbesc,\nvai, adesea acești oameni ce nelegiuiri urzesc!\n\n17 - Ceainicul cel plin nu strigă\nnumai cel gol, pe cuptor -\nomul cel cinstit nu știe cîte cel lingușitor.\n\n18 - Cel ce-mi laudă virtutea vrea adesea să mi-o fure,\ncel ce-mi mustră slăbiciunea mi-o învață cum să-ndure.\n\n19 - Vorbele cele amare sînt ca doctoria bună,\ncele dulci sînt ca otrava,\n- pentru cel ce stă-n minciună.\n\n20 - Ce nefericit e-acela ce sărută mîna cui\ni-ntinează conștiința și-i ucide fiii lui,\ncui i-a nimicit credința și i-a înjosit iubirea\n- nimenea ca el nu știe cît de grea e lingușirea.\n\n21 - Boul tot pe bou îl linge\nși vițelul pe vițel,\ntot așa lingușitorul laudă pe cei ca el.\n\n22 - Mama relelor vieții e iubirea cea de sine;\negoistul nu-i în stare nimănui să facă bine.\n\n23 - Rugăciunile făcute cu un gînd lingușitor\nDumnezeu nu le ascultă, El e împotriva lor.\n\n24 - Blestemat de orice limbă este cel iscoadă\nși lumina mîntuirii n-are-n veci s-o vadă.\n\n25 - Cei ce laudă trufia lingușind pe cel tiran\nse fac robii silniciei -\nși se-nchină lui satan.\n\n26 - Și pe-un demon ți-l faci prieten\ndacă-i zici mereu pe plac\n- dacă-l lingușești pe-oricare\nnu te strici cu nime-n veac.\n\n27 - Pentru-a-i cîștiga pe oameni nici un fel nu-i mai ușor\ndecît a le spune-ntruna ceea ce le place lor,\na vorbi ca ei, a spune că e bine tot ce fac\n- dar c-o astfel de purtare om cinstit n-ajungi în veac.\n\n28 - Cînd stăpînul se-nconjoară\ncu prea mulți lingușitori,\ncei mai mari sînt niște netrebnici\n- cei mici - niște cerșetori.\n\n29 - Să nu lingușești pe nimeni - nici să te lași tu la fel\nlingușirea e un șarpe îmbrăcat în chip de miel.\n"
}