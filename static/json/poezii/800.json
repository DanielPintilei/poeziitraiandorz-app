{
"t" : "Despre necaz",
"d" : "",
"s" : "1 - Numai la necaz se vede firea care-n om s-ascunde,\ncînd e omu-n fericire sufletul nu-i poți pătrunde.\n\n2 - Cînd n-ai miez mănînci și coajă,\ncînd n-ai cal mergi și pe jos\n- bună școală e nevoia,\ntotdeauna-i de folos.\n\n3 - La o sete mare-i bună orice apă,\nprieten ți-e acela ce-n necaz te scapă.\n\n4 - Pînă cazi odată-n apă nu-nveți uneori să-noți\n- cînd ajungi la strîmtorare, faci ce nici gîndeai că poți.\n\n5 - La orice greutate-a vieții să cauți puteri a ține piept:\n- pentru ispita judecății să cauți mijlocul de-a fi drept\n- pentru ispita frumuseții să cauți al înfrînării scut\n- pentru durerea grea - răbdarea\n- pentru necaz - curaj tăcut\n- pentru-ndoială - hotărîrea\n- și pentru toate, ce-i frumos\nașa vei strînge totdeauna un bun și-adevărat folos.\n\n6 - Numai cînd te-apucă ploaia vezi mantaua cît plătește,\nnumai la necaz vezi prețul celui ce te-adăpostește.\n\n7 - Nu oricînd, pe scurtătură ajungi mai curînd acasă,\ndeseori pe calea scurtă cazi în balta noroioasă\n- nu oricînd e bună graba și la orice hotărîre\ndeseori prea mare grabă în necaz o să te vîre.\n\n8 - Cînd își vede casa-n vale nu-l chema pe om în car\n- după ce-a trecut necazul, ajutorul e-n zadar.\n\n9 - Cu pomana cea de mîine nu-ți astîmperi foamea azi,\nnici cu vorba nu se-ajută,\nci cu fapta - la necaz.\n\n10 - Lipsa-i mai întotdeauna dăscălița cea mai bună\ndacă munca o ascultă\ndacă cinstea o îndrumă.\n"
}