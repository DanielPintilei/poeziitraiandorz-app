{
"t" : "La Poarta Sfîntului Sărut",
"d" : "",
"s" : "Veniți cei ce-ați gustat Prezentul\nși Jertfa Marelui Trecut,\nsă trecem spre Eternitate\nprin Poarta Sfîntului Sărut.\n\nAici ne vom primi veșmîntul\nși-ncălțămintea de azur\nși Semnul cununării noastre\ncu Mirele Etern și Pur.\n\nAici ne-mbrățișează Cerul\ncel mai frumos și mai plăcut\ncu cele patru Taine-a-Crucii\nîn cel mai nesfîrșit Sărut.\n\nDe-aici ne-ncolonăm pe drumul\neroilor spre Infinit\ndînd fiecare cîte-o vamă\nde suflet și de trup sfințit.\n\n- Cînd confruntați cu vreo furtună,\ncînd sîngerați de vreun țepuș,\ncă drumul unic spre cunună\ne-acest slăvit și greu urcuș.\n\nȚoți cei sfințiți prin Taina Mesei\nși-a Porții Sfîntului Sărut\npînă la Treptele Măririi\npe-acest drum unic au trecut.\n"
}