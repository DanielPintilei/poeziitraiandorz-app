{
"t" : "Atîtea stele...",
"d" : "",
"s" : "Atîtea stele mincinoase\nîn viața mea au răsărit\nși către zări necunoscute\nsă le urmez m-au amăgit.\n\nAm fost vrăjit de-a lor chemare\nși glasul lor m-a fermecat\npe căi pierdute și străine\nprea-ncrezător eu l-am urmat.\n\nO, unde am ajuns pe urmă\nși-n ce adînc m-am prăbușit\nce-am plîns nădejdile-nșelate\nși drumul meu nesocotit!\n\nȘi totuși le-am urmat nainte\npurtat de-un gînd, vrăjit de-un dor,\natras de raza mincinoasă,\ncrezînd în nemurirea lor.\n\nDar cînd m-am pomenit în noapte\nși mai adînc în greu păcat\ncu ce ochi - spăimîntați de groază\nsă-mi lumineze-am așteptat!\n\nDar vai, din toate-aceste stele\nce-n greu adînc m-au prăbușit\nîn noaptea zbuciumării mele\nnici una nu mi-a mai lucit.\n\nÎn bezna neagră-a deznădejdii\neu singur m-am zbătut plîngînd\no rază... o, măcar o rază\nde mîngîiere așteptînd.\n\nȘi-atunci am ridicat spre Tine\nal deznădejdii plîns zdrobit -\nși, Dumnezeul meu, Isuse\nce soare-atunci mi-ai răsărit!\n\nCe soare mi-a umplut viața\nce fericire mi-ai adus,\nscăpat acum pe veci din noapte\nTe cînt și-Ți mulțumesc Isus!\n"
}