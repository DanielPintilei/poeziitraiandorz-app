{
"t" : "Despre singurătate",
"d" : "",
"s" : "1 - A fi singur, - este răul cel mai mare cu putință\nnumai pentru cei ce-n inimi n-au iubire și credință,\nînsă omul care are dulce-n inimă lumina\nîn singurătate află bucuria și hodina.\n\n2 - Lacrimile mai amare sînt acele revărsate\nnu-n afară, ci-n lăuntru,\nnu-n tîrg, - ci-n singurătate,\nnu de răul cel din alții - ci de răul cel din sine\n- dacă plînge omul sincer,\natunci plînge omul bine.\n\n3 - Omul la necaz nu-și află nici părinte\nși nici casă\nși nici țară primitoare\nși nici față prietenoasă,\nnumai dragostea e prieten cu cel necăjit pe lume\nnumai ea nu obosește să-l ajute și îndrume.\n\n4 - Dacă anii vieții tale ți s-au scurs prea în zadar\natunci plînsul amintirii ți-e într-adevăr amar\ndar cînd anii vieții tale ți-au fost plini\nde-un sfînt folos\natunci și singurătatea ți-este ca un cer frumos.\n\n5 - La nevoie, face omul ce nici nu gîndea că poate\n- vai de-acela ce ajunge singur și lipsit de toate!\n\n6 - Puțini cred în lumea asta starea omului zdrobit\nde aceea amărîtul este prea puțin iubit.\n\n7 - Trecătoarea slavă-a lumii cere mult\nși dă puțin\nsingur ești în bucurie, singur și-n eternul chin\ndoar umblarea cu-nțelepții, cere-un strop\nși dă-o vecie\ndupă-o clipă de-ntristare - nesfîrșita bucurie.\n\n8 - Un stăpîn sau un părinte\nnu plîng singuri niciodată\nplîng cu ei și-acei a căror soartă e de-a lor legată.\n\n9 - Dacă n-ar fi nori, adesea nu ne-am bucura de soare\nfără lacrimi, n-am cunoaște bucuria ce preț are.\n10 - Dintr-o apă-ndepărtată nu-ți stingi focu-apropiat\n- vezi să fii cît mai aproape cînd cel drag\ne-ndurerat.\n\n11 - Plantele iubirii trebuiesc udate\ndeseori cu lacrimi în ascuns vărsate.\n"
}