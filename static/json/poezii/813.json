{
"t" : "Despre slăbiciune",
"d" : "",
"s" : "1 - Dacă n-ar fi-n noi atîtea slăbiciuni și neputințe\nn-am vedea atît de bine astea-n altele ființe.\n\n2 - Noi atunci vom recunoaște că avem cusururi mici\ncînd voim să ne ascundem cele mari de inamici.\n\n3 - Cel ce nu vrea să-și îndrepte un cusur pe care-l are\nîși tot caută-ndreptățire și-și tot află apărare.\n\n4 - Nimeni nu-i atît de vrednic să nu aibă-o slăbiciune\nnici atît de rău să n-aibă chiar nimic din cele bune.\n\n5 - Pe măsură ce iubirea piere de peste-o ființă\no să-i vezi numai cusururi, numai rău și neputință.\n\n6 - Omul cel lumesc e grabnic în a se-arăta-nzestrat,\ncredinciosul recunoaște că-i sărac cu-adevărat.\n\n7 - Este dureros atuncea cînd nici chiar nenorocirea\nnu ne-nvață-nțelepciunea și nu ne îndreaptă firea.\n\n8 - Cel care-i stăpîn aicea, este rob în altă parte\nnu e munte fără vale, nici mărire fără moarte.\n\n9 - Un nebun ajunge-adesea să înnebunească-o sută,\nvorba rea și fapta proastă, prea ușor se împrumută.\n\n10 - Dup-un cîine care latră se iau cîinii toți din sat\n- nici nu știi ce modă iese dintr-un cap descreierat.\n\n11 - Dacă te conduce corbul, ai s-ajungi la mortăciuni,\ndacă te conduce trupul, te scufunzi în urîciuni.\n"
}