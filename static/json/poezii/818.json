{
"t" : "Despre suflet",
"d" : "",
"s" : "1 - Un singur suflet bun pe lume\nmai scump e pentru Cer mereu\nca-ntreaga lume decăzută\n- căci a fi bun, e foarte greu.\n\n2 - Ce tîrziu ne dăm noi seama că nu dac-am fi avuți\nci dac-am fi buni la suflet, am putea fi mai plăcuți.\n\n3 - Vezi-te pe tine-n altul\nși pe altul vede-n tine\natunci va-nceta pe dată tot ce vrea să vă dezbine.\n\n4 - Depărtarea de-un prieten și de-un suflet drag\nrămas\neste-n drumul vieții noastre cel mai greu\nși-amar popas.\n\n5 - Nu-ți da sufletul pe față - chiar către oricine,\nprea mulți nu te-ar înțelege - și n-ar fi spre bine.\n\n6 - Un suflet ce nu mai dorește nimic\ndin lumea de păcat\nare lumina cea mai mare și-i cel pe lume mai bogat.\n\n7 - Dorințele din suflet ni-s florile din care\nrodi-vor fapte bune,\nsau remușcări amare.\n\n8 - Atîtea suflete-obosesc\nfugind după hodină\nși totuși iată n-o găsesc\n- pe-acest pămînt deplină.\n\n9 - Cît de lungă-ar fi o nuntă, tot are-un sfîrșit și ea\n- viața ta cît de frumoasă,\nun sfîrșit tot va avea!\nbine este cînd ții seama de sfîrșitul tău grăbit\nsă nu te-afle nebunește,\nci să te-afle pregătit. .\n\n10 - Dacă dai o pildă bună, dai cea mai de preț avere\nsufletelor, care-nvață prin auz\nși prin vedere.\n\n11 - Cînd în doi e-același suflet,\nnu e țel să nu-l atingă,\nnu-i necaz să nu-l răzbească,\nnu-i dușman să nu-l învingă.\n\n12 - Inima e mai adîncă uneori decît o mare\nfundul mării-l poți cunoaște\n- fundul inimii, - arare!\n\n13 - Să nu te rușinezi să-nveți ce-i sfînt de la oricine\ncăci niciodată nu știi tot, cînd vrei să faci un bine.\n"
}