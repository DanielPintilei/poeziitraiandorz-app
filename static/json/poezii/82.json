{
"t" : "Noi L-am aflat pe-Acela",
"d" : "",
"s" : "Noi L-am aflat pe-Acela ce orbilor dă văz\ncînd ochii strînși de patimi îi spală El de tină,\ncăci ne-a adus în noaptea îndureratei prăzi\nLumina Lui, Izvorul de veșnică Lumină.\n\nNoi am aflat pe-Acela ce munților dă glas\nși-i face să vestească minunea bucuriei,\ncînd inima-nțelege al încercării ceas\nși sufletul primește Cuvîntul veșniciei.\n\nNoi L-am aflat pe-Acela ce morților dă grai\nși-i face să cunoască Eterna Înviere,\ncînd inima nu poate să spună nici un grai\na Duhului slăvită și sfîntă înfiere.\n\nNoi L-am aflat pe-Acela ce-ologilor dă mers\nși-i face să alerge ca lumii-ntregi să spună\nnemaiuitata clipă cînd boala lor s-a șters\nși fericirea care le-a dat-o Vestea Bună.\n\nNoi L-am aflat pe Domnul...\n- ah, graiul nostru nu-i\nîn stare niciodată să spună bucuria,\nLumina,\nfericirea\nși haru-aflării Lui\nce-ntrece tot ce poate cuprinde veșnicia.\n\nNoi L-am aflat!... Și-acuma am vrea la orice pas\npe orice om să-l facem s-audă și să vină\nsă afle harul care nu-ncape-n nici un glas\nși fericirea care îți face viața plină.\n\nO, voi cei care-n viață ați plîns atît de-amar\nși n-a fost mîngîiere pe lume să v-aline,\nveniți! - sînt nesecate izvoarele de har\nși vă vor umple-a voastre adîncuri pline-pline!\n"
}