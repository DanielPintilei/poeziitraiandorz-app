{
"t" : "Despre tărie",
"d" : "",
"s" : "1 - Pentru cel ce poate duce\nnici o sarcină nu-i mare,\npentru cel ușor și liber nu există depărtare\npentru cel cu-nvățătură nici o țară nu-i străină\nși cui îți vorbește dulce, niciodată nu-i bagi vină.\n\n2 - Orice vreme are oameni încrezuți și zgomotoși,\ndar nu orice vreme are înțelepți și credincioși.\n\n3 - Cînd e apărat cel umil,\npot fi siguri și cei mari\ndar cînd cei slabi plîng și sufăr\nîn curînd pier și cei tari.\n\n4 - Patru sînt pe lumea asta cele mai presus puteri:\n- a credinței care-nvinge orice lupte și dureri,\n- a iubirii care-ndură totul pentru cel iubit,\n- a Cuvîntului ce este fără margini și sfîrșit\n- și a rugăciunii care izbutește-n tot ce vrea, - \ncînd le ai pe-acestea patru, nu-i nimic ce n-ai putea.\n\n5 - Nimic nu-i dă mai mult curaj,\nla cel ce te iubește,\ndecît tăria ta atunci cînd greul vă lovește.\n\n6 - Ce-i peste putere\nnici Cel Sfînt nu-ți cere,\ndar la ce tu poți\nse așteaptă toți.\n\n7 - Rîvna de-a lucra ce-i bine, trebuie a-ți fi mai tare\ndecît răul ce-ți stă-n contră, în această luptă mare.\n\n8 - Doar tăria ta îți poate da curajul cel mai mare,\nnu te rezema pe alții, caută să fii tu în stare.\n\n9 - Cît ești tare înăuntru ești mereu învingător\npentru cel căzut lăuntric nu e nici un ajutor.\n\n10 - Toate-s grele numai pînă știi că poți să le supui,\ndupă-aceea nici prea tare,\nnici prea greu, - nimica nu-i!\n\n11 - Tăria la cei tineri stă-n faptă și-n voință,\nla cei bătrîni stă-n vorbă, în sfat\nși-n chibzuință.\n\n12 - Sfătuiește-te tu singur, după ce-i asculți pe toți\nnimenea așa ca tine nu te poate ști ce poți.\n\n13 - Totul este cu putință dacă-l faci la timp\nși-ncet\nce-i făcut așa n-aduce nici rușine\nnici regret.\n"
}