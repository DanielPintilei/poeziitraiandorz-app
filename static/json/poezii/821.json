{
"t" : "Despre timp",
"d" : "",
"s" : "1 - Cît de lung e-un ceas - adesea\nsau ce scurt e - într-un fel -\ntotuși cît rău,\nsau cît bine\npoate să aducă el!\n\n2 - Drumul este-al tuturora\n- nu te alipi de el\ntot ce trece sau se schimbă,\n- nu te lege-n nici un fel.\n\n3 - Căutați după-adevăr cît timp mai este lîngă voi\ncăci dacă el\nori voi plecați\nva fi-n zadar apoi.\n\n4 - Fiece cules își are timpul lui, dacă-l alegi\ncu cît îl începi din vreme, ai mai bine să culegi.\n\n5 - Piatra de-ncercare este timpul meu\nel mi-arată-n viață cît și ce sînt eu,\nel mi-arată dacă împlinesc ce zic,\ndacă sînt om vrednic, sau nu sînt nimic.\n\n6 - Cine-i mai bătrîn pe lume?\n- Timpul că-i mai vechi ca toți.\nCine-i cel mai mare?\n- Lumea căci s-o măsori n-ai să poți.\nCine e cel mai cuminte?\n- Adevărul credincios.\nCine-i mai frumos?\n- Lumina, care-i Soare luminos.\nCine-i cel mai rău și negru?\n- Demonul cel ucigaș.\nCine-i mai urît?\n- Păcatul, negrul inimii vrăjmaș.\nCine-i mai al tuturora?\n- Moartea, care e mereu.\nCine-i mai de trebuință?\n- Unul Singur: Dumnezeu!\n\n7 - Sînt în lume timpuri grele,\nceasuri de răscruci amare\ncînd de cea mai mare crimă\nsînt popoare-ntregi în stare.\n\n8 - Binele poate să schimbe orice timp și orice stare\nsă înalțe pe cel umil și să-l cadă pe cel tare\n- Teamă-se cel mare astăzi,\nspere cel smerit acum,\nsoarta nu ști ce înalță\nși nu ști ce face scrum.\n\n9 - Boala ce-o aduce timpul,\nTimpul are s-o și-ndrepte -\nnumai dacă omul știe să se roage și s-aștepte.\n\n10 - Întîlnirea prevestește despărțirea care vine\nprecum nașterea vestește moartea pentru orișicine,\nnumai timpul dintre ele nu e nimeni să și-l știe\nci numa-n Nădejde este pentru ele-o bucurie.\n\n11 - Timpul e judecătorul cel cu chip acoperit\na-tot ce-i ascuns în fapte,\nori în gînduri tăinuit.\n\n12 - Cînd e copt în holde grîul - e preț bun la secerat,\n- chiar dacă-i mai scump un lucru,\nfă-l la vreme, - neapărat.\n\n13 - Greu găsești prilejul care-l pierzi ușor\n- cînd îi vine vremea prinde-i-o din zbor!\ncăci de-o scapi și pleacă, totul e-n zadar\nniciodată poate nu mai vine iar.\n\n14 - Nu-ți mai macină morarul cu-apa care a trecut\n- după ce-i trecut prilejul,\npoți să plîngi că n-ai știut!\n\n15 - Cine nu vrea cînd se poate\nn-o să poată cînd va vrea\n- înțelept e cel ce face orice lucru-n vremea sa.\n\n16 - Să pornești la timp oriunde\nca în liniște să mergi\nși să poți sosi la vreme, făr-să fi silit s-alergi.\n\n17 - Nu-i destul să pleci din vreme,\n- trebuie la timp s-ajungi,\nține seama de aceasta mai ales pe drumuri lungi!\ncă-n zadar te scoli din vreme dacă stai pe drum uitat\napoi te trezești la Amin - cînd pomana s-a gătat.\n\n18 - Cine-ajunge-ntîrziat\npleacă capul supărat\nși întoarce rușinat.\n\n19 - Omul care folosește multora spre îndrumare\nsă nu-și doarmă noaptea-ntreagă,\nsă nu stea prea mult la soare\nci să folosească vremea cît mai bine cu putință\n- piere-atît de multă lume în păcat și-n neștiință!\n"
}