{
"t" : "Despre viață",
"d" : "",
"s" : "1 - Viața cu-Adevărul nu e totdeauna prea ușoară\ndar viața cu minciuna totdeauna este-amară.\n\n2 - Viața nu dă nimănuia nici mai multe supărări\nnici mai multe suferințe,\ndecît binecuvîntări.\n\n3 - Dacă crezi în altă Viață,\ntu, atunci, trăiește-o bine\npe aceasta de acuma\nprintre cei ce sînt cu tine.\n\n4 - Drumul vieții suie către viitorul nesfîrșit\nce și-l află fiecare după ce și-a pregătit.\n\n5 - Nu orice om care vorbește de fapte bune\n- le și face\ndar nu de-acel ce tot vorbește\ncît de făptaș - la Cer îi place.\n\n6 - Viața celui ce vorbește cît mai scurt și cumpătat\nva aduce-n lume rodul cel mai binecuvîntat.\n\n7 - Viața e mai trecătoare ca al păsărilor zbor\nfii cu grijă și cu grabă, multe ești în ea dator.\n\n8 - Nici un om nu este josnic\ncînd nu umblă-n josnicie\nînsă ura naște ură, - \nomenia - omenie.\n\n9 - Viața care numa-n chinuri\nși-n amărăciuni trăiește\nîncă înaintea morții, pe picioare putrezește,\ndar cînd suferința lungă, inima spre cer o duce\nmoartea se preschimbă-n viață\nși amarul ei în dulce.\n\n10 - Caută mai întîi să-ți vindeci viața ta cea sufletească\nși urma-ți-va vindecarea și de boala cea trupească,\nbolile din trup vin numai de la cele sufletești,\ncînd se vindecă acelea - vindecat de toate ești.\n\n11 - Grijile vieții tale lasă-le lui Cel de Sus\ndatoriile vieții însă du-le tu de dus.\n\n12 - Unei vieți nefericite nu-i nevoie de ocol\nnu-i prea mare rău la nimeni cînd își lasă locul gol\nnu-i prea pagubă la nimeni cînd se duce-un om sărac\nunei vieți nefericite prea puțini cărare-i fac.\n\n13 - Fiecare-și poartă-n lume soarta lui\nde el legată.\nDe urmarea căii noastre nu ne-ascundem niciodată\nrodul faptei ni-l culegem fiecare într-un fel,\nori pe-acest pămînt vremelnic,\nori pe veci de veci sub el...\n\n14 - Fiul moștenește-n lume numele cui l-a făcut\niar el trebuie să-l poarte,\nori plăcut ori neplăcut.\nFapta noastră-i fiul nostru, - ea s-arată ne-ndoios\norișicui, cu-al nostru nume,\nori netrebnic\nori frumos.\n\n15 - Viața noastră are-o țintă,\nȚinta-i Binele suprem\ncătre el mereu să tindem - cît trăim datori sîntem\ncătre el - Desăvîrșirea,\ncătre el - să năzuim\n- numai astfel în viață datoria ne-o-mplinim.\n\n16 - Viața asta i-a fost dată omului, de la Izvor\nca să se desăvîrșească în virtuți, luptînd de zor.\n\n17 - Celui care-ți ia cu sila nu-i mai cere ce îți ia\n- cel mai tare-i și obraznic și stricat - tot nu-ți va da.\n\n18 - Nu ești pierdut cît timp înveți,\naceasta-ți dă vieții preț,\npierdut ajungi cînd te socoți\ncă știi mai bine decît toți.\n\n19 - Viețuirii înțelepte libertatea-i este sfîntă,\nfără ea nimic pe lume n-o hrănește și încîntă.\n\n20 - Nu putem fi toți de-o vîrstă,\nnu putem fi toți de-un fel,\nfiecare are-n viață un dar unic pentru el.\n\n21 - Dacă te aștepți la viață, - vino spre-Adevăr acum,\ndacă te aștepți la moarte, - ieși-i cu curaj în drum.\n\n22 - Viața va fi totdeauna grea pe lume\nși amară!\n- să nu zici: voi face bine cînd va fi ușoară\ncă-n zadar aștepți, mai bine\ndecît astăzi nu-ți mai vine!\n\n23 - Mulți sărută mîna care-ar vrea-o ruptă,\ngreu preț cere-adesea a vieții luptă.\n\n24 - Anii rodnici într-o viață au un număr foarte mic,\nfolosește-le-orice clipă - nu le risipi nimic.\n\n25 - Nimic din ce cîștigi pe prețul vieții tale-n lume jos\nnu-ți poate-ntoarce prețu-acesta,\n- decît ce-i bine și frumos.\n\n26 - Vitregiile vor trece, - dragostea rămîne\n- nu cădea zdrobit de astăzi,\nuită-te spre mîne!\n\n27 - Cînd ai optzeci de ani, - \nai dreptul ca să mori în patul tău,\npîn-atunci să mori la muncă,\nsau în luptă,\nnu-i un rău!\n\n28 - Bătrîn ești doar atuncea cînd nu mai folosești\n- cît bine faci pe lume, atîta prețuiești.\n\n29 - De moarte poți fi sigur\nde-al ei ceas, însă, nu -\nde-aceasta-n orice vreme adu-ți aminte tu!\n\n30 - Numai din adîncul morții nu-i întoarcere vreodată,\npentru marea ei plecare te gătește viața toată!\n\n31 - Viața vindecă-orice boală,\nnumai bătrînețea grea\no s-o vindece doar moartea,\n- du-o fericit spre ea!\n\n32 - Cui i-a fost viața dragă ca o muncă fericită\nîi va fi și moartea dragă ca odihna liniștită.\n\n33 - Cînd viața noastră-i gata a muri pentru păcat,\nși-Adevăru-n noi e gata a-nvia cu-adevărat.\n\n34 - Prima naștere ni-e-n lume\ncea de-a doua-i pentru Cer\nuna-n cele trecătoare,\nalta-n cele ce nu pier.\n\n35 - Cum e starea, așa-i omul,\ncum e ceasul, așa-i fața,\ncum e fața, așa-i fapta\nși cum fapta, - așa-i viața!\n\n36 - De folos e cercetarea orișicărui lucru mic,\n- fără de însemnătate nu e pe pămînt nimic,\nnumai că același lucru, nu e pentru toți la fel,\nunii-și trag din el osînda,\nalții lauda din el.\n\n37 - Nici nu ști ce cauză mică nimicește-un lucru mare\ndar nimic din ce-i pe lume nu se-ntîmplă la-ntîmplare,\ndeseori un lucru mare e zdrobit de-o cauză mică\npentru ca cel rău și mîrșav totdeauna s-aibă frică.\n\n38 - Oamenii sînt prea puternic copleșiți de orice fleac\nși n-au timp pentru-Adevărul cel fără de moarte-n veac\nși-astfel bieții, pierd și timpul și prilejul mîntuirii\niar cînd văd, - ei plîng zadarnic plînsul groaznic al pieirii.\n\n39 - Cel ce nu se poate duce să mai vadă și-altă țară\npiere în necunoștință,\nîn prostie și-n ocară.\n\n40 - Pentru orice-nțelepciune e și-un strop de nebunie,\ncu orice cîștig, așteaptă și vreo pagubă să-ți vie,\norice pagubă aduce și vreun cîștig cu sine,\nrăul nu-i doar rău în lume,\nbinele nu-i numai bine.\n\n41 - Un cusur îl vezi mai iute decît o virtute-n toți\nși tu fiule-ai cusururi, - nu ți le-arăta cît poți!\n\n42 - Și Destinul și Nimicul au un chip acoperit,\nnuma-n Adevăr ne este acest chip descoperit.\n\n43 - Ceea ce se schimbă-n lume,\n- cum era, nu va fi-n veac,\nnu se mai refac asemeni cele care se desfac;\nchipul lumii trece iute,\nviața asta-i tot așa,\n- nu vrei tu să vezi nici astăzi după ce să umbli-n ea?\n\n44 - Tot ce se întîmplă-n lume, fie-n mare, fie-n mic,\ntrebuie să se întîmple, - fără rost nu e nimic!\n\n45 - Singura dorință care\nvreau ca s-o mai am sub soare,\ne-a trecutului uitare\na prezentului răbdare\nși-o nădejde-nvingătoare\n- pentru viața viitoare.\n\n46 - Nici să n-o iei înaintea\nunui mai deștept ca tine\nnici să n-o lași înapoia unui prost\n- că n-ajungi bine.\n\n47 - Viața asta-i pentru muncă,\n- tu-acest adevăr l-nvață\npentru odihnire este numai cealaltă viață.\n\n48 - Soarta omului atîrnă de-a lui primăvară,\nsoarta zilei de întîia dimineții oară,\nsoarta vieții de frumoasa tinereții cale\nși de azi depinde soarta mîntuirii tale.\n\n49 - Amînă pînă seara a zilei lăudare,\natunci se vede bine cît nor a fost - ori soare,\nașteaptă ca sfîrșitul unei vieți a spune\nce-au fost în ea mai multe: de rele ori de bune.\n\n50 - Cine nu-și cîrpește gaura cea mică\nva cîrpi-o mare - căci ea se tot strică,\ncine nu-și îndreaptă astăzi viața sa\nmîine, poate, vreme nu va mai avea.\n\n51 - Toate lucrurile-n lume se grăbesc către-un sfîrșit,\nbine-i numai de acela care-l află pregătit.\n\n52 - Pînă n-a venit apusul celei mai din urmă zile\npregătește-te de moarte, toate rînduindu-ți-le\ncă-n zadar vei vrea acestea în cel mai din urmă ceas,\natunci nu mai ști ce face\n- și vei fi cum ai rămas.\n"
}