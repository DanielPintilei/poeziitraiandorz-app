{
"t" : "Din părțile Munteniei",
"d" : "",
"s" : "1 - Mai tare-i omul ca o piatră\ndar și mai slab e ca o floare;\nadesea-n față nu-și arată\nce-n inimă adînc îl doare,\nce unul poate spune-ndată\nîn altul zace pînă moare.\n\n2 - Apucăturile fac omul -\nși după-acestea-l recunoști\ncă-i omul om din neam de cinste\nsau că-i un prost din neam de proști.\n\n3 - Dacă-mi iubești cîinele meu, vei ține și la mine\ncă nu-mi poți face mie rău iar casei mele bine\nnu poți să-L bucuri pe Cel Bun urînd a Lui Lucrare\nnu poți privi c-un ochi în jos, cu celălalt spre soare.\n\n4 - În pustiu nu afli prieteni\ncaută-i mai nainte,\npentru mîine, de-azi gîndește\n- de ești om cuminte.\n\n5 - Bunul nume mai de preț e\nca o cingătoare\ncare este numai aur și mărgăritare\nel prin cinste se cîștigă și prin bunătate\nși prin muncă și-l păstrează\n- omul care poate.\n\n6 - Cu zgîrcitul și cu lupul să nu te-nsoțești vreodată\ncă ori ieși cu omenia ori cu oaia despuiată.\n\n7 - Omul lacom este-asemeni unui șarpe care-ar vrea\nsă înghită o cămilă, - în curînd se va-neca.\n\n8 - Mai sărac ca toți e-acela ce tot ia și nu-i sătul\nnimeni nu-i dă cît dorește\n- numai moartea-i dă destul.\n\n9 - Lacomul și egoistul nu ți-s prieteni buni nicicînd\ndac-au un folos din asta, cum te cumpără, - te vînd.\n\n10 - Săracul chiar dacă-i lipsit\narareori e om zgîrcit\nzgîrcitul e flămînd în veac\nde-aceea pururea-i sărac.\n\n11 - Mai bine-ți petrece noaptea furios decît căit\nde aceea taci și lasă răzbunarea - negreșit!\n\n12 - Cel ce merge cu mînie și cu dor de răzbunare\ne ca cel pornit pe ape prin furtuna cea mai mare.\n\n13 - Limba rea-i cuțit cu două ascuțișuri, ce rănesc\nși pe cei bîrfiți de dînsa, și pe cei care bîrfesc.\n\n14 - Fii stăpîn pe limba ta,\ndacă nu ți-o poți mușca.\n\n15 - Limba sparge multe capuri, multe case și cetăți\nsemănînd atîtea rele și-nvrăjbiri de-atîtea dăți.\n\n16 - Ca scorpia-i lingușitorul\nla gură-i uns - cu coada-mpunge\nferește-te de el oriunde\nși cîte zile vei ajunge.\n\n17 - Este-o nebunie-adesea să te-arați prea înțelept\nbună-i orișicînd măsura și-n ce-i bine și-n ce-i drept.\n\n18 - Toată viața-nvață omul înțelept cu-adevărat\nși nu spune niciodată c-a ajuns prea învățat.\n\n19 - Să nu faci ce te condamnă cugetul și gîndul tău\ncăci păcatul cu știință este pedepsit mai rău.\n\n20 - Proștii sînt cei ce și-n vină\ntot susțin că ei sînt drepți,\ncăci de și-ar cunoaște vina\nn-ar fi proști, ci-ar fi deștepți.\n\n21 - De la cei cinstiți să-nveți\ncalea vrednicei vieți.\n\n22 - Dreptatea-i o căruță ce poartă doar pe-acei\nce stau cu cumpătare și treji pe capra ei.\n\n23 - Îndrăzneala e un leu\nne-nfricat de nici un greu.\n\n24 - Adevăru-i totdeauna treaz și-aprins ca un cățel\ndar nu mușcă decît furii ce se tem și fug de el.\n\n25 - Disperarea, totdeauna face răul cel mai mare\nchiar cînd ești mai la-ntuneric ea îți suflă-n lumînare.\n\n26 - Ca și molia sau cariul\nașa roade disperarea,\nomul curajos și vrednic\ncu curaj i-nfruntă marea.\n\n27 - Luptă piept la piept cu greul\nnu te da oricît te-ncinge\ncăci cu cît mai grea e lupta\nești mai brav cînd vei învinge.\n\n28 - Totdeauna prietenia cu un om supărăcios\nnumai pagubă ți-aduce, nu-ți aduce vreun folos.\n\n29 - Să nu judeci greu pe altul\ncît nu ești în starea sa,\ncăci ușor îți pare sacul\npe spinarea altuia.\n\n30 - Trebuie nespus de tare, ce e bine, să iubim\npentru ca s-avem putere, de ce-i rău, să ne ferim.\n\n31 - Cîinele acolo latră unde i se dă mîncare,\nsluga-l apără pe-acela de la care plata-și are,\nde nu știi cine-l trimite pe vreunul ce-ți vorbește\nvezi-l pentru cine zice - și-ai să știi cine-l hrănește.\n\n32 - Nu se teme de-nchisoare cel nevinovat,\nnu se teme de rușine omul cel curat,\nnu se teme noaptea omul curajos deplin,\n- nu se teme de furtună cerul cel senin...\n\n33 - Cînd vezi lupul nu-ntreba\nunde este urma sa,\ncînd vezi lucrul făptuit\nrar întrebi cum s-a pornit,\n- ca să nu dea răul spic\nsmulge-l pînă-i încă mic.\n\n34 - Și-o oală spartă-și bate joc\nde-o oală fără coadă,\n- fac haz și cei fără noroc\nde mintea cea neroadă.\n\n35 - Cui i-e lene să frămînte, - toată ziua cerne,\n- se frămîntă noaptea-ntreagă, cine nu-și așterne,\nsă tot fugă toată viața - tot sărac sfîrșește\nomul care fără minte umblă și muncește.\n\n36 - Cine tot mănîncă miere - dă și de otravă-odată\n- în ruină se sfîrșește cel cu viața desfrînată.\n\n37 - Grăunte cu grăunte îți face sacul plin\ncînd ban cu ban se strînge, atunci și sute vin\nși bine lîngă bine cînd strîngi muncind așa\nnici nu știi ce comoară ți-adună munca ta.\n\n38 - Nu-nchide încă ușa cît porcul e scăpat,\nnu merge la odihnă cît lucru-i ne-ncheiat,\nși nu-ți slăbi-alergarea cît n-ai ajuns la țel\n- cît n-ai zdrobit păcatul, tu nu-ți uita de el.\n\n39 - Bate-ți capul cîtă vreme nu-s picioarele udate\ncăci cînd le-ai udat, adesea în zadar ți-l vei mai bate\n- te ferește înainte, de primejdii și de rele\ncăci pe urmă, o, pe urmă, e tîrziu cînd ești în ele.\n\n40 - Și să bei, - și cinste să-ai\nnu se poate oricît vreai -\noamenii ce umblă bînd\nn-au un nume bun nicicînd.\n\n41 - Lucrul de-azi, în viața ta\npentru mîine nu-l lăsa,\nmîine-i altul de făcut\nce-i lăsat, e bun pierdut.\n\n42 - Pînă nu mînci usturoi gura nu-ți miroasă\n- pînă n-ai un rău în gînd, vorba rea nu-ți iasă.\n\n43 - Cu oricîte vorbe bune nu-ți plătești o datorie\nnumai gîndul bun n-ajută,\n- fapta trebuie să fie.\n\n44 - De unde pîine ai mîncat\nsă nu calci necuviincios\n- cu omul ce te-a ajutat\nde-a pururi să te porți frumos.\n\n45 - Nu-s nicicînd săraci aceia care știu munci și pot\nsăraci sînt aceia care de la alții-așteaptă tot\n- cîtă vreme știi un lucru și-l poți face, n-aștepta\nde la nimeni să ți-l facă, - vei fi om făcînd așa.\n\n46 - Banii-n pungă, ori gunoiul în poiată - e tot una\n- tot ce stă în nemișcare se împute totdeauna.\n\n47 - Banii pe nedrept primiți\nsînt la doctori cheltuiți,\n- tot ce vine necinstit\nmerge cum a și venit.\n\n48 - Oricine cînd te află moale\nușor o să te bage-n foale\nde-aceea tare fii cît poți\nsă nu te lași mîncat de toți.\n\n49 - De-ar fi dulce doctoria și bețivii toți ar bea,\ndac-ar fi ușoară cinstea toți s-ar ferici cu ea,\ndac-ar fi ușoară calea omeniei, toți ar vrea\n- însă nu-s, ca să se-arate cine-s vrednici a le-avea.\n\n50 - Darul cel cu cinste dat\nnici o casă n-a stricat\ndarul cel nelegiuit\nmulte case-a nimicit.\n\n51 - Omul leneș și credința fără fapte-i mortăciune\nboală și păcat e pururi și-n ce face și-n ce spune.\n\n52 - Orișicît ai să te-ntorci\nn-ai să vezi stînă de porci\nnici cîntare la măgari\n- nici gînd sfînt la cei murdari.\n\n53 - Cinstește! - dacă vrei să fii\ncinstit, de mari sau de copii\niar ca să fii iubit de toți\nse cere tu întîi să-i poți.\n\n54 - Invidia e ca focul care ți-l aprinzi în sîn\ndin virtuțile frumoase, numai praf și scrum rămîn.\n\n55 - Mănîncă ce vrei și poți\ndar te-mbracă-așa ca toți.\n- Ce mănînci nimeni nu știe\ndar ce-mbraci te văd o mie.\n\n56 - Pe mulți întreabă-i cînd voiești\ndar lucrul fă-ți cum tu-l dorești\nîntreabă-i dacă vrei pe toți\ndar casa fă-ți cum tu socoți.\n\n57 - Învață-te pe tine apoi pe alții-nvață\natunci învățătura dă roade în viață.\n\n58 - Ce auzi aceea-nveți\nfii cu grijă ce repeți\nca să cînți\nnu să regreți.\n\n59 - Omul înțelept, pe sine, se va judeca oricum\niar pe altul niciodată,\n- asta s-o înveți acum.\n\n60 - Nu tu să te lauzi, alții să o facă\ngurii tale-i șade mai frumos să tacă.\n\n61 - Cine laudă tîlharul știi că-i place tîlhăria\ncine laudă dreptatea își arată omenia.\n\n62 - De bunul simț are nevoie\noricine și în orice loc\ndar vai, puțini își fac dintr-însul\nal înțelegerii mijloc.\n\n63 - Să fii pentru părinții tăi, atît la greu cît și la bine\naceea ce dorești a fi copiii tăi și pentru tine.\n\n64 - Cei doi medici, pentru tineri,\nsînt doar munca și-nfrînarea\n- fericiți vor fi aceia\nce le-ascultă îndrumarea.\n\n65 - Fă-i prietenului bine ca de rău să ți-l ferești\niar dușmanului fă-i bine ca să poți să-l cucerești.\n\n66 - Insulta te arată mai jos ca cel vrăjmaș\nrevanșa te așează pe-același rău făgaș\nci singură iertarea te-nalță mai presus\n- vei înțelege oare ce adevăr ți-am spus?\n\n67 - Mincinosul e ca banul fals, la orișicine-l are\n- cînd e dovedit odată, a rămas fără valoare.\n\n68 - Eroii și-nțelepții, - vina\npot a-nțelege-o și-a ierta,\ndar lașii și nebunii numai\nvor cleveti și judeca.\n\n69 - Lenevia roade viața ca rugina cea mai rea\nmult mai repede ca munca cea mai aspră și mai grea.\n\n70 - Lenevia și prostia sînt cele mai rele rele\ntoate celelalte patimi zămislesc și cresc din ele.\n\n71 - Sărăcia are numai prea puțin din cîte sînt\nluxul cere tot mai multe și din toate pe pămînt\ndar zgîrcenia nici toate nu-i ajung, ci tot mai vrea\n- numai moartea pune capăt la  această poftă rea.\n\n72 - Mincinosu-i ca acela care umblă cu bani răi:\ncînd e prins odată, gata, s-a sfîrșit cu banii săi.\n73 - O voință ce lucrează prin iubire - e-un izvor\nde virtute și izbîndă, - la un tînăr muncitor.\n\n74 - Omul cu voință tare\nare mii de căi spre țel\n- dar nici una nu mai are\ncel fără voință-n el.\n\n75 - Munca cea cu bucurie umple casa de lumină\ncînd femeia e furnică, iar bărbatul e albină.\n\n76 - Cel cinstit, întotdeauna\ncaută munca și-o cinstește\n- înjosit e cel ce crede\ncă vreo muncă-l înjosește.\n\n77 - Cînd muncești, tu ai de toate - iar din casa încărcată\npoți și ajuta pe alții\nși să nu ceri niciodată.\n\n78 - Munca-ți dă mereu putere\nlenea totdeauna-ți cere\nmunca-ți dă mereu de toate\nlenea numai rele-ți poate.\n\n79 - Să înveți cu bucurie\nmunca, din copilărie\n- leneșul din tinerețe\nva cerși la bătrînețe.\n\n80 - Frumusețe-adevărată e atunci cînd poți vedea\nun obraz negrit de muncă, dar înfrumsețat de ea\nși o viață-nnobilată de cinstitul muncii har\n- o asemenea frumsețe e ca aurul de rar.\n\n81 - Cînd ești sănătos și tînăr\nfolosește-ți vremea bine\ncă de-ți pierzi tu astăzi vremea\nmîine-ai să te pierzi pe tine.\n\n82 - Caută să ajungi prin muncă, ceva, cît ai fi de mic\ncă-i mai bine-a nu fi-n lume, decît a nu fi nimic.\n\n83 - Mulțumirea că trăiesc\nau doar cei care muncesc\nleneșii mereu cîrtesc\n- ei nu merg, ci se tîrăsc.\n84 - Apa care nu mai curge se și strică neapărat\n- omul care nu lucrează va ajunge-un ruinat.\n\n85 - Cel ce moare pentru alții va trăi pe totdeauna\n- cînd iubirea-ncununează, veșnică va fi cununa.\n\n86 - În cinste fii mereu statornic\nși de nimic ademenit...\n- cît ești cinstit, vei sta puternic\ndar cazi, cînd nu mai ești cinstit.\n\n87 - Nu-ți învinge-nșelătorul\ncinstea, prin puterea sa\n- tu te lași învins prin poftă,\ntu, prin slăbiciunea ta!\n\n88 - Cinstea, munca și-Adevărul - tu să le iubești învață\ncel ce le-a deprins pe astea, va fi fericit în viață.\n\n89 - Blestemată-i lăcomia și cel lacom pînă-n veac\nlacomul oricît să aibă, e tot rău și tot sărac.\n\n90 - Nu în locul unde șade ci în starea care-o are\naflă omul fericirea sau durerea cea mai mare\nstarea inimii și minții (nu averea dinafară)\nîl înalță spre cinstire, sau l-îngroapă în ocară.\n\n91 - Stăpînește-ți nervii, caută liniștirea-n muncă bună\nsă nu otrăvești viața celui care-ți stă-mpreună\ncă de nu-ți înfrîngi mînia\nci-i dai liber frîu cînd vine\namărăști și-a ta viață\nși-a cui este lîngă tine.\n\n92 - Dă, ce dai, cu bucurie,\n- ori dai mult ori dai puțin -\n- îndoit e darul celui care dă cu gînd senin.\n\n93 - De binefacere, cel rău, o dată are parte\ncel bun se bucură de ea întruna, pîn-la moarte.\n\n94 - Dacă poți da bani sau pîine\nnu da numai promisiuni\n- și nu spune: vino mîine\ndacă știi că spui minciuni.\n\n95 - Dacă sfatul ascultării, cel dintîi, la fiu-ți dai\natunci celelalte sfaturi pot să fie care vreai.\n\n96 - Greu cîștigi un prieten, dar îl pierzi ușor\n- fii întotdeauna binevoitor.\n\n97 - Cărți, ca și prieteni, n-avem casa plină\ndar ce-avem să fie hrană și lumină.\n\n98 - Lumea-i ca o casă unde poposim\n- să zîmbim acelor care-i întîlnim.\n\n99 - Să spui prostului să tacă, poate nu-i cuviincios\nînsă a-l lăsa-nainte, e barbar și-i monstruos.\n\n100 - Cu un bun tovarăș, calea ți-e scurtată\n- nu porni departe, singur, niciodată.\n\n101 - Patru lucruri nu le spune, nici la unul, nici la toți:\ntot ce știi, tot ce-ți lipsește, tot ce ai și tot ce poți.\n\n102 - Gura puști nu-i așa\nprăpăd ca o gură rea\ngura puștii nu te doare\nca o gură bîrfitoare.\n\n103 - Verigheta la femeie nu-i inel ci-i legămînt\ncare să-i aducă-aminte de cuvîntul cel mai sfînt\nca-n sfințenie să-și țină trupul său și casa ei,\n- asta este verigheta unei vrednice femei.\n\n104 - Acela este bun pe lume ce mai întîi e drept, îți spun\nși omul cel mai drept întruna e cel mai bun de la Cel mai Bun.\n\n105 - Ce nu vrei a-ți ști dușmanul să nu spui la cel iubit,\n- omu-i slab, iar vorba scapă și prin zidul cel păzit.\n\n106 - Prietenul flecar al celui ce să tacă s-a deprins\ne ca praful din pustie, călătorului aprins.\n\n107 - Învață-l cum să tacă, pe fiu, de mititel\ncăci de vorbit, oricine, se-nvață singur el.\n\n108 - Doi flecari cînd stau la masă,\nnimeni n-are loc în casă.\n\n109 - Mai bine-un rău cuminte decît un bine prost\ncumintele se-ndreaptă, dar prostul - cum a fost.\n110 - Mîncarea fă-o cum ți-o placi\nși nu-ntreba pe nime,\nînsă atuncea cînd te-mbraci\nîntreabă pe-o mulțime.\n\n111 - Limba este ca un cîine, paznic bun cînd e legat\nînsă mușcă rău îndată ce prea slobod l-ai lăsat.\n\n112 - Minciuna care face bine\ns-o prețuiești în gîndul tău\nmai mult ca adevărul care\nva face-n loc de bine rău.\n\n113 - Argint este cuvîntul, dar aur e tăcerea\n- ferice omul care din ele-și face-averea.\n\n114 - Cel care-ți dă un dar mai mic\nașteaptă unul mare,\n- rar om e cel ce-ar dărui\ncînd nici o plată n-are.\n\n115 - Nebunul și gelosul hulesc pe cel curat\nîn loc să-l însoțească pe drumu-adevărat.\n\n116 - Omul, ca-nțelept să fie, cinci condiții să-mplinească:\nsă-nvețe, să facă, să uite, să tacă, să-și amintească.\n\n117 - Cel încet la supărare\ne viteazul cel mai tare,\ncel ce s-a învins pe el\nn-are-un alt dușman la fel.\n\n118 - Cine-ascultă o mustrare fără a se-nfuria,\nîi va fi întotdeauna mai ușor a se-ndrepta.\n\n119 - Un răspuns frumos și blînd\nstîmpără furii urlînd,\nun cuvînt de pace plin\nface totul iar senin.\n\n120 - Ce folos că nu bei vin\ncînd ești furios - venin!\nnu ești beat de băutură\ndar ești beat mai rău de ură.\n\n121 - Mînia este arma rea\nce-și strică tocmai teaca sa.\n122 - Să fiu sărac - că nu mi-e greu\ncînd pot avea bordeiul meu,\n- dau mii de regi pe frații mei\nlas aurul - și merg la ei.\n\n123 - Cazanul care fierbe-nchis degrab o să plesnească\n- nu poți s-ascunzi nimic prea mult să nu se dovedească.\n\n124 - Din frunza de dovleac nu poți\nsă-ți faci învelitoare,\n- nici stricăciunea nu-ți ascunzi\nsub laudele-ușoare.\n\n125 - Nici într-un grajd din cele mari\nnu pot trăi doi armăsari\n- doi oameni cînd se dușmănesc\noriunde-ar fi - cu greu trăiesc.\n\n126 - Multe vorbe-auzi la moară\ndar cum vin, așa și zboară,\n- prost e cel care se ia\ndupă tot ce zboară-așa.\n\n127 - De gardul putred niciodată să nu te rezemi, c-ai să cazi\n- cînd pe un om stricat te bizui pați și rușine și necaz.\n\n128 - Pentru nicovala groasă trebuie un gros ciocan,\n- trebuiesc cuvinte grele cînd e omul mitocan,\n- trebuiește-nștiințare aspră cînd păcatu-i greu\naltfel omul pe vecie piere ca un meteleu.\n\n129 - Nu la fiecare coș\nunde-i fum - se face borș\nnici sub orișice basma\nmamă bună poți afla.\n\n130 - Pe cel cu picioare goale\nnu-l strîng cizme, nici sandale,\n- omul mulțumit mereu\nnu se plînge nici de-un greu.\n\n131 - La colț se pune piatra bună\nși omul bun la loc cinstit,\nacela care astfel face\nse dovedește iscusit.\n\n132 - Banul e rotund, - de-aceea nu-i o bună temelie\ntoți cei ce-au zidit pe aur au sfîrșit în nebunie\nfericirea nu ți-o cumperi cu oricîtă avuție\nnumai mintea și virtutea ți-o pot da pe veșnicie.\n\n133 - Rar găsești vatră străină cu căldură fără jar\nmamă vitregă, cu milă și iubire-i și mai rar\ndar cînd este una care crește fii străini cu drag\nînmiit s-o prețuiască cei care-au avut-o-n prag.\n\n134 - Tu să nu te faci deloc\nclește unde vezi că-i foc\ncăci atunci în vină cazi\nhoțul scapă, tu te arzi.\n\n135 - Medicul mai bun va face tăietura și mai mare\nprietenul mai bun e-acela care dă mai grea mustrare\nși mai bun părinte-i care mustră fiul său și-l ceartă\n- vai de omul cărui toate i se laudă și iartă!\n\n136 - Orișiunde te vei duce măsurat e locul tău\n- n-ai să poți să faci nici bine,\ncît ai vrea să faci,\n- nici rău.\n\n137 - Nu prinzi pește pe uscat,\nnici dormind n-ajungi bogat,\nnici umblînd necredincios\nn-ajungi raiul luminos.\n\n138 - Doi inși se tem de pușca goală,\nde pușca plină unul doar\n- mai mulți se sperie de-o umbră\ndecît li-e teamă de-un tîlhar\nmai mulți se sperie de moarte\ndecît de iadul cel mai greu\nși mai ușor cred în satana\ndecît cred mulți în Dumnezeu.\n\n139 - Cînd e părintele prea bun\ns-alege fiul om nebun,\ncînd e părintele prea rău\nîși face fiară fiul său,\n- părintele cînd e-nțelept\nse poartă-ntotdeauna drept.\n\n140 - Cine sare multe garduri va lăsa cămașa-n par,\n- cine se dedă la furturi va sfîrși plîngînd amar.\n141 - Pentru omul cel cuminte a minți e-ngrozitor\n- prin minciună el se simte vinovatul tuturor.\n\n142 - Oțetul tare-și face rău\nspărgîndu-și singur vasul său,\niar omul cel nervos la fel\nse nimicește el pe el.\n\n143 - Decît un prieten fără minte mai bine un dușman deștept\ncăci un deștept chiar cînd e dușman\nnicicînd nu-ți face ce nu-i drept\ncel fără minte, chiar prieten, îți face rău și fără rost, - \nnici nu gîndești în cîte rele e-n stare să te bage-un prost.\n\n144 - Omul cel nebun sau beat\ncrede-ades că-i împărat,\nomul mic în cinste pus\npentru veci se crede sus.\n\n145 - Om cinstit e doar acela care nu-i silit să spună\nnicăierea, niciodată, nimănuia - vreo minciună.\n\n146 - Vorba și mîncarea - cît sînt mai puține\nvor feri de rele - și vor face bine.\n\n147 - Părinții s-aibă grijă de fiii lor mereu\ncăci ei dau pentru dînșii răspunsul cel mai greu\ncăminul să-și păzească curat și iubitor\niubirea dezbinată, zdrobește viața lor.\n\n148 - Păcatul e ca focul: întîi e mititel,\ndar crește tot mai mare cu cît mai pui pe el,\n- de vrei să nu te ardă, să-l stingi de la-nceput\ncăci în zadar e-adesea, atunci cînd a crescut.\n\n149 - Pizma te desparte de-orice bucurie,\nsmulge-o, dacă-n suflet pace vrei să-ți fie.\n\n150 - Minciuna ta în viață pe mulți poate să-i ardă\npe tine însă sigur, pe veci o să te piardă.\n\n151 - Cine spune tot ce știe\nspune multă nebunie\ncine face tot ce poate\nîși va strînge mari păcate.\n\n152 - Omul bun cînd este tînăr\nva fi și bătrîn așa\ndar e rău viața-ntreagă\ncel ce inima-i e rea.\n\n153 - Cu răbdare și tăcere\nfaci și agurida miere.\n\n154 - Vorba cea urîtă n-are roade bune\nnici la cel ce-ascultă nici la cel ce-o spune,\nvorba cea frumoasă are roadă multă\nși la cel ce-o spune și la cel ce-ascultă.\n\n155 - Tu să nu te lauzi, - ci mai bine fă,\n- cine mult promite dă puțin cînd dă.\n\n156 - Dacă vrei întotdeauna să fii om de omenie\nte ferește să nu intri niciodată-n datorie\nsă nu fii silit să umbli cu cuvinte de-nconjur\n- că mult trebuie să mintă omul care e dator.\n\n157 - Nimeni nu e prea bătrîn, ca să mai învețe\nnici prea drept, spre-a nu primi bunele povețe\nnici prea sfînt, spre-a nu urma aspra nevoință:\nmoartea și viața cer luptă și credință.\n\n158 - Lipsa-nfrînge lenea cît ar fi de mare;\nmerge și muncește omul cînd nu are.\n\n159 - Cum vei săra mîncarea așa ți-o vei mînca,\nașa vei și culege precum vei semăna,\nașa-ți va fi răsplata precum ai să muncești\n- așa-ți va fi și moartea precum ai să trăiești.\n\n160 - Ce faci în tinerețe\ngăsești cînd ești bătrîn,\n- frumoasele povețe\nfrumoși făptași rămîn.\n\n161 - Cel ce s-amestecă-n tărîțe curînd va fi de porci mîncat,\n- nu te băga în vorbe rele de vrei să nu te-alegi pătat,\nși nu te duce laolaltă cu cei nelegiuiți - de vrei\nsă n-ai și tu același nume și-aceeași plată ca și ei.\n\n162 - Nu-ți pese că te latră-un cîine\ncînd lumea-ntreagă te-ar cinsti,\n- cînd mii de-ncurajări te-ndeamnă\no hulă nu te va opri.\n163 - Mulți bucătari - îți strică zeama\nmulți meșteri - nu-ți mai fac cuptor\n- nu mult ajungi să umbli bine\ncînd cauți la placul tuturor.\n\n164 - Cînd două oale se lovesc\nele-amîndouă se plesnesc\n- cînd doi se ceartă - amîndoi\ns-aleg cu răni și cu noroi.\n\n165 - Tăcerea e ca mierea\n- de-aceea ce-i ce tac\nviața tot mai dulce și mai frumoasă-și fac.\n\n166 - Cînd vrei să crapi butucul mare\nși pană-ți trebuie la fel,\n- cînd lupți cu un dușman puternic\nfii bine pregătit de el.\n\n167 - Tăcerea e ca mierea - de-aceea cei tăcuți\nsînt căutați de oameni, - sînt tuturor plăcuți.\n\n168 - Omul care e flămînd\ne mereu cu pîinea-n gînd\n- cine are-un dor aprins\ne mereu de el cuprins.\n\n169 - Tăcerea e ca mierea - de-aceea dacă taci\nte sug și te mănîncă cu toții, orice faci.\n\n170 - Cine-i rău în vorba sa\ne și-n fapta lui așa\n- cine-s prieteni de cuvînt\nprieteni și de faptă sînt.\n\n171 - Nu te-ncrede în femeia ce de cinstea ei prea spune\n- cine prea de el vorbește umblă cam cu-nșelăciune.\n\n172 - Pe cîți ți-au făcut bine, să-i ai mereu în gînd\nși ce mai poți întoarce, cu drag o fă oricînd.\n\n173 - Nu-i nici o iubire-n lume\nca iubirea părintească\n- fericit copilul care\nștie s-o și răsplătească.\n\n174 - Cum ești cu părinții tăi la rău și bine\nastfel o să fie fiii tăi cu tine.\n\n175 - E-așa de trist în viață cînd binele-l primești\ndin alt loc nu de-acolo de unde ți-l dorești.\n\n176 - Nu călca în farfuria cea din care te-ai hrănit\nnici nu-ți bate joc de casa care te-a adăpostit.\n\n177 - Munca să-ți aducă pîinea ta pe masă,\ndragostea să-ți țină liniștea în casă,\nAdevăru-ți facă traiul mulțumit\n- astfel zi și noapte fi-vei fericit!\n\n178 - Mulțumit vei fi întruna dacă n-ai să uiți nicicînd\nsă dai zilnic pentru toate mulțumire-n primul rînd.\n\n179 - Mulțumește totdeauna orișicui de orice-ți face\nun cuvînt de mulțumire nici nu știi oricui cît place.\n\n180 - Să urăști nemulțumirea și s-o scoți din casa ta\ncă ea-ți otrăvește viața și-ți ia tot ce-i bun din ea.\n\n181 - Oamenii de omenie se ajută-n orice fel\nnumai omul care-ajută pe alt om, e om și el.\n\n182 - Cel mereu nemulțumit\ne cel mai nefericit\nși ce are și ce n-are\ne numai spre supărare.\n\n183 - De-ai o pierdere, gîndește: alții pierd mai mult de-așa\n- tot mai bine-i să pierzi lîna decît oaia, nu uita!\n"
}