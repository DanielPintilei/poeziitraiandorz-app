{
"t" : "Din părțile Maramureșului",
"d" : "",
"s" : "1 - Cu toți semenii în pace totdeauna să trăiești\ndoar cu patimile tale pururi să te războiești.\n\n2 - Pacea sufletului vostru de voiți a v-o păstra\nsă disprețuiți întruna tot ce-o poate tulbura.\n\n3 - Viața ta-i doar pentru alții\nmoartea-i pentru tine\nfă așa ca pe-amîndouă să le treci cu bine.\n\n4 - Nu-i sigură la nimeni viața\ndar moartea-i sigură oricui\nde-aceea tot ce faci fă astfel\ncu vrednicie să apui.\n\n5 - Dacă plîngi pentru oricare, în curînd ai să orbești,\ndacă dai la orice mînă nu-i mult pînă sărăcești,\ndacă fără cumpătare risipești mereu și dai\nîn curînd, în grele lipsuri ai dori - și n-o să ai.\n\n6 - Cel mai bun om nu-i acela ce nu fură și nu minte\nci-i acela care-acestea nici măcar nu-i trec prin minte.\n\n7 - Omul nobil și-nțelept\neste omul bun și drept.\n\n8 - Bunătatea și Iertarea și Dreptatea și Iubirea\ndatorii sînt tuturora - le arată chiar și firea.\n\n9 - Mai bine să lași virtute la copiii tăi cînd pleci\ndecît aur, căci virtutea e-o avere pentru veci\nși virtutea îi va face fericiți și cu puțin\nînsă aurul aduce numai ură și venin.\n\n10 - Calomnia s-o primești\nca pămîntul ce-l lovești\nși ca piatra de tăcut\n- dacă-i bine ce-ai făcut.\n\n11 - Fapta bună, niciodată\nde bîrfire nu-i pătată.\n\n12 - Cearta este-o nebunie, căci urînd pe celălalt\nomul însuși își aprinde chiar avutul cel mai-nalt.\n13 - Omul bun întotdeauna se ferește să se certe\niar pe cei care se ceartă, îi ajută să se ierte.\n\n14 - Cearta-i nebunie-oriunde căci mînia-i o beție\ncare-ntunecă, - de omul nici mai vede nici mai știe! -\nși-atunci face fapte care le va plînge viața-ntreagă\n- fericit acel ce-n certuri, nici începe, nici se bagă.\n\n15 - Să iubim și prietenia și-adevărul cît trăim\ndar mai mult ca prietenia, adevărul să-l iubim.\n\n16 - Cel cinstit nu face răul niciodată, - nesilit -\ncinstea lui e cea mai tare lege dinspre ce-i oprit.\n\n17 - Omului bătrîn oriunde să-i dai cinstea bătrîneții\ncăci atunci afla-vei cinste pe cărările vieții.\n\n18 - A trăi cinstit e una cu-a trăi frumos și drept\nnumai cel ce-așa trăiește, este omul înțelept.\n\n19 - Nu-ți vorbi de rău dușmanul, dacă este om cinstit\nnici nu-ți lăuda un prieten dacă-i om nelegiuit.\n\n20 - Să ai-nainte necurmat\nun țel înalt și minunat, - \nși prin străini și între-ai tăi\nsă mergi spre ei, pe bune căi,\ncăci dacă-i Țelul luminos\ntot drumul tău va fi frumos.\n\n21 - Datoria spre-un părinte este-aproape ca spre-un zeu\nfiul credincios va pune ceva sfînt în ea, mereu.\n\n22 - Niciodată n-o să dăm\ncît spre-un tată datorăm\n- de-am plăti, oricît de greu\nmamei-i datorăm mereu.\n\n23 - Va plăti amar acela ce-și ceartă tatăl său bătrîn\norice cuvînt urît se face un jar ce îi va arde-n sîn.\n\n24 - Fii vrednic de părinții tăi\nurmînd a lor frumoase căi.\n\n25 - Vai de copilul blestemat\nce-și pierde numele curat\nferice fiul credincios\nce-și face-un nume mai frumos.\n\n26 - Cum poți să fii tu bun cu alții\ncînd poți fi rău cu mama ta?\n- iar dacă poți, cu-atît mai tare\narați că inima ți-e rea.\n\n27 - Să știe orice fiu certat\ncă nu mînia l-a mustrat,\nci dragostea l-a pedepsit\nca să-l ajute-a fi cinstit.\n\n28 - Mai bine e să judeci greșeala ta oricînd\ndecît greșeli străine să umbli judecînd.\n\n29 - Toți știu să judece pe alții\nmai bine decît cauza lor\n- oricînd, în propria lor cauză,\nnu-i nimeni bun judecător.\n\n30 - Despre oamenii cei harnici, unii rău zic, alții bine\ndespre oamenii cei leneși, nu spune nimic bun nime.\n\n31 - Prin faptele dreptății putem ajunge drepți\nprin cinste și-nfrînare, puternici și-nțelepți.\n\n32 - Omul cumpătat e-acela ce vorbește măsurat\nși cînd trebuie răspunde numai ce-a fost întrebat.\n\n33 - Omul cel stăpîn pe sine\neste cumpătat în toate\nși ia doar ce se cuvine\nchiar și-atunci cînd totul poate.\n\n34 - E frumos, nu cel bogat\nci cel drept și cumpătat.\n\n35 - Nici frumsețea și nici banul nu fac omul fericit\nfericit e numai omul cumpătat și liniștit.\n\n36 - În mîncări și-n băutură, în veșminte și-n cămară\nține-te de cumpătare - și-năuntru și-n afară.\n\n37 - Traiul greu și-nstrăinat\nte învață cumpătat.\n\n38 - Omul cel curat iubește curățenia frumoasă\nnici la trup și nici la suflet nu-i murdar\nși nu miroasă.\n\n39 - Norocul poate-aduce-o masă\ncît mai cu multe și mai mare,\ndar numai cumpătarea face\nsă ai la masă-ndestulare.\n\n40 - Mai degrab ascultă omul de nuia ca de cuvînt\nși mai mult de frica legii decît din îndemnul sfînt.\n\n41 - De cuvînt te-ncredințează, mai curînd decît de ban\nrar cuvîntul nu ți-e prieten, banul rar nu ți-e dușman.\n\n42 - Limba nu e ghimpe,\n- nu-nțepa cu ea!\npune-ți în cuvinte\nbunătatea ta!\n\n43 - Cuvîntu-i umbra faptei, - cînd el e undeva\nsă știi că-n scurtă vreme și fapta va urma.\n\n44 - Cînd spui ceva-mpotrivă, să cauți să spui așa\nca omul să nu simtă nimic în contra sa.\n\n45 - Cei care prin cuvîntul lor\nfac numai silă tuturor\npoți cel mai greu a-i suferi\n- o, de-ar tăcea, ce bine-ar fi!\n\n46 - Omul cel cu suflet nobil face darul chibzuit\nnici mai mic și nici mai mare decît este potrivit\nnici nu merge prea devreme, nici n-așteaptă prea tîrziu...\n- înțelepți sînt acei oameni care lucru-acesta-l știu.\n\n47 - La sărac și la străin\ndă-i cît poți, (chiar și puțin)\ndar, în cel mai dulce fel,\n- căci și tu poți fi ca el.\n\n48 - Celui care dă la alții\nși ceilalți o să-i dea lui\nînsă nimeni nu dă celui care nu dă nimănui.\n\n49 - Cel ce-și face datoria în momentul cel mai greu\ntrebuie, cu cea mai mare cinste, să-l privești mereu.\n\n50 - Fie cît de mic un dar,\nnu rămîne în zadar, - \ntotdeauna-n urma lui\nun cîștig o să-ți adui.\n\n51 - Mîndru poți fi doar atuncea cînd uiți multele-ți păcate\ndacă n-ai uita de ele, ai avea priviri plecate.\n\n52 - Dacă-n stările de vorbă nu te cerți și nu te-aprinzi\nai o minte înțeleaptă, și cu dragostea cuprinzi.\n\n53 - Pe cel mai deștept ca tine să-l asculți și să-l urmezi,\npe cel care-ți este-asemeni ca pe-un prieten bun să-l vezi,\npe cel mai puțin ca tine să-l înveți cuviincios,\n- asta o să te arate c-ai un caracter frumos.\n\n54 - Despre fiecare lucru, poți în două feluri spune -\ncel mai însemnat e însă gîndurile să le-ai bune.\n\n55 - Doar aceea e iubire care tot ce-atinge-n drum\nnu-ntinează ci sfințește, răspîndind ceresc parfum.\n\n56 - Tu ferește-ți pașii tăi\nniciodată să-ți aduni\nnici iubirea celor răi\ndar nici ura celor buni.\n\n57 - În dreptate sînt cuprinse celelalte virtuți toate\ncînd și-n suflet și-n afară e cu-adevărat dreptate.\n\n58 - Dreptatea este împlinirea a tot ce omul e dator\niar nedreptatea, nepăsarea spre ce dator e tuturor.\n\n59 - Doar prin dreptate poți fi drept\nprin cunoștință înțelept,\nprin cumpătare, cumpătat\nprin toate, - om adevărat.\n\n60 - Să nu te duci cu alții în fața judecății\nnainte de-a sta singur în cumpăna dreptății.\n\n61 - Numai Dreptatea este dreaptă și numai Legea-i legiuită\nacel ce n-are să le calce, cunoaște calea cea cinstită.\n\n62 - Cel ce umblă în dreptate are cugetu-mpăcat\ncel ce umblă-n nedreptate este pururi zbuciumat.\n\n63 - Cînd ești slab, întotdeauna de dușman să te ferești\ncăci el vede prima dată cel mai bine cînd greșești.\n\n64 - Înțelepții sînt aceia care pot și care vor\nsă învețe lucruri bune chiar de la vrăjmașii lor.\n\n65 - Dușmănia-ntre vecini\ne mai rea ca-ntre străini\nde aceea fii cît poți\nprieten cu vecinii toți.\n\n66 - Cum poți face mai mult rău\ncelui ce-i vrăjmașul tău?\n- să-i faci bine-n orice fel\norișicînd te vezi cu el.\n\n67 - Ca să fii om al virtuții mai întîi te fă-nțelept\niar apoi trăiește-n cinste pentru tot ce-i bun și drept.\n\n68 - Sînt tineri plini de minte, cum sînt bătrîni nebuni -\nnu timpul ne învață a fi-nțelepți și buni\nci buna-nvățătură și cugetul din noi\n- cel ce le are-i aur, iar cel ce nu, - gunoi.\n\n69 - Mai bine fă-ți copiii cuminți decît bogați\ncăci mintea o să-i facă, nu aurul - stimați.\n\n70 - Cunoștința-i înc-un soare\npentru omul care-o are.\n\n71 - Ostenește pentru fapte nu numai pentru cuvinte\nfaptele au roada-n urmă, iar cuvintele-nainte.\n\n72 - E mai bine înainte să gîndești la faptă\ncăci pe urmă fapta zboară, nu te mai așteaptă.\n\n73 - Cunoști felul cel cuminte,\ncunoști felul nebunesc\nnu numai după-a lor fapte,\nci și după ce doresc.\n\n74 - Fapta bună n-o pătează orișicîtă vorbă rea\norișicine-ar arunca-o, nu ajunge pîn-la ea.\n\n75 - De la vorbă treci la faptă... și vei auzi-n curînd\npe mulți oameni, despre tine, numai binele spunînd.\n\n76 - Nu prin haine sau prin nume\nai s-ajungi cinstit în lume\nci prin cinste și dreptate\nți-auzi vorbe lăudate.\n\n77 - Nu-i pe lume mai frumoasă și mai de dorit cunună\ndecît Cinstea, Omenia, Dragostea și Fapta bună.\n\n78 - Orice faptă rușinoasă, cu rușine-i osîndită\norice faptă de iubire, cu iubire-i prețuită.\n\n79 - Oare faptele frumoase să nu aibă următori\ncum au faptele urîte, printre oameni, deseori?\n- Mult mai mulți urmează-o faptă bună decît una rea\nlumea-i rea,\ncăci prea puțini sînt cei cu pildă bună-n ea.\n\n80 - Fiecare-și are chipul care Soarta i l-a dat\ncine-și măsluiește fața, săvîrșește-un greu păcat\nmăsluirea fețe-i semnul unei mari nerușinări\nea, arată-un suflet josnic, doritor de desfrînări.\n\n81 - Soției i se dă inelul ca s-o arate că-i soție\ncăci de n-ar fi nerușinarea, inel n-ar trebui să fie.\n\n82 - Tăcerea și ne-mpodobirea sînt cele două frumuseți...\n- femeii ce le dovedește, arată-i cel mai mare preț.\n\n83 - Cînd femeia-o vezi tăcînd\nprețuiește-o orișicînd\ncăci tăcerea-i semnul rar\ncă-i un suflet plin de har.\n\n84 - Pentru ce-i adevărat\ntu vorbește măsurat\n- cînd începi să flecărești\nnu-l înalți ci-l înjosești.\n\n85 - Flecar e orișicine vorbește ne-ntrebat\nși spune cîte toate, plăcîndu-i ascultat.\n\n86 - Spusa celui vorbăreț\ne ca opinca fără preț\n- de prea mult umblat cu ea\nnime-n lume n-o mai vrea.\n\n87 - Cel mai greu este să tacă, pentru omul cel flecar\nel vorbește și vorbește chiar cînd trăncăne-n zadar\ncei din jur îl mai ascultă\n- sau mai zic un cuvințel\niar pe urmă toți îl lasă, săturați, și fug de el.\n\n88 - Nici cu gura, nici cu ochiul, nici cu mîna să n-arați\ngesturi care rușinează ochii cei nevinovați\nnici în gesturi, nici în semne nu se cade ca să pui\nînțelesuri ce nu-i voie cu cuvîntul să le spui.\n\n89 - Cei ce glumesc prea mult și-mpung,\n- nesuferiți la toți ajung.\n\n90 - Gluma veselă chiar dacă e plăcută și dorită\ncînd e prea multă devine tuturor nesuferită.\n\n91 - Nesocotit e-a te sili să faci mereu la glume\nsă cauți mereu a-ți bate joc\nși-a-ți face rîs de lume.\n\n92 - Bătrînii, între tineri, glumească foarte rar\ncăci gluma-i nesărată, iar rîsul e amar\n- iar tinerii-ntre vîrstnici e și mai fără rost\nacel ce-și va permite, afla-l-vor toți că-i prost.\n\n93 - Adeseori îți trebuie-ani, un prieten să-ți găsești\nși-o glumă proastă e de-ajuns, să-l pierzi și să-l rănești.\n\n94 - Cui îi place prea mult gluma, des ajunge bîrfitor\nși curînd o să sfîrșească în disprețul tuturor.\n\n95 - Nu batjocori prin glume nici un om de nici un fel\ngluma ta o să-l ațîțe a te înjosi și el.\n\n96 - Gluma proastă-i mojicie,\n- mojicia-i starea rea\nvai de cei care se lasă coborîți pînă la ea.\n\n97 - Să ocolim greșeala nu numai de vreo teamă\nrăspunderea credinței e încă mai de seamă.\n\n98 - Că nu știu cum e bine, - e cauza pentru care\ngreșesc atîția oameni,\n- arată-le iertare!\n\n99 - Sînt greșeli ce pot fi lesne înțelese și iertare, - \nînsă nu-s greșeli acelea care-au devenit păcate!\n100 - Celor care-și cer iertare sincer pentru ce-au greșit\ndă-le-o totdeauna-ntreagă și cu sufletul grăbit.\n\n101 - Nesimțitul, este omul care și la adunare\nca să-i vadă toți prostia, vine beat, cu gură mare.\n\n102 - Sînt fățarnici și netrebnici cei ce zic,\ndar nu mai fac\ncăci cei vrednici și de treabă,\nfăptuiesc frumos - și tac.\n\n103 - De gura lumii să nu-ți pese,\ncă nu-i puterea ta s-o-ncui\nfă binele tăcut, - și lasă-l pe fiecare-n treaba lui.\n\n104 - Ura roade omul rău\nca rugina fierul său.\n\n105 - Cel invidios urăște pe-orice om de lîngă el,\nnu fiindcă n-are dînsul, ci fiindcă are-acel.\n\n106 - Pizmașul face singur, lui, cel mai mare rău\nnu-i nimenea asemeni, ca el, dușmanul său.\n\n107 - Pizma este începutul orișicăror dezbinări\ntotdeauna, la pierzare duc urîtele-i cărări.\n\n108 - Cine nu-i invidiat\ne netrebnic și uitat\n- cine-i vrednic și iubit\ntotdeauna-i pizmuit.\n\n109 - Olarii pizmuiesc olarii, meseriașii, pe de-ai lor,\nun cîntăreț pe cîntărețul, și-un cerșetor pe cerșetor\nacei ce au aceleași nume se pizmuiesc și s-ar stîrpi\n- numai acei ce au iubirea cerească, nu pot pizmui.\n\n110 - Mai bine s-ai în pîntec șarpe decît în suflet pizmă rea\npe șarpe-l poți vărsa afară, dar pizma n-o mai poți vărsa\npe șarpe-l potolești cu lapte\n- și pîn-la urmă poți să-l scoți\ndar pizma cuibărită-n suflet n-o potolești și n-o mai poți.\n\n111 - Mai bine să fii pizmuit\ndecît deplîns și văicărit.\n\n112 - Prietenului bun arată-i o iubire tot la fel\nprietenia ta să fie fericită pentru el\ncăci acel ce dă iubire este drept a fi iubit\ndarul lui curat să-l simtă înțeles și-mpărtășit.\n\n113 - A iubi înseamnă-a face cuiva binele deplin\na-i dori tot drumul vieții mai frumos și mai senin\na uita deplin de tine pentru ea sau pentru el\n- cine are-așa iubire, are-al dragostei sfînt țel.\n\n114 - Omu-i singura ființă ce-și înjură soțul lui\nun alt dobitoc asemeni printre dobitoace nu-i.\n\n115 - Nu numai că nu e bine, dar nu-i nici cuviincios\nca femeia să se-mbrace ori prea sus și ori prea jos\nci-i frumos să se îmbrace cu bun simț și gînd curat\norice parte prea golită e rușine și-i păcat.\n\n116 - O mînă spele pe-alta, iar amîndouă fața\n- atuncea e frumoasă și bună dimineața.\n\n117 - Pățania te-nvață întîia-nțelepciune\npățitul înțelege din toate ce s-adune.\n\n118 - Înțelept e-acela care\nnu tot plînge ce nu are\nci trăiește mulțumit\ncu ce poate-avea, cinstit.\n\n119 - Puterea și frumusețea - podoaba tinereții\npriceperea și cinstea - comoara bătrîneții.\n\n120 - Înțeleptul nici hulește\nnici nu laudă nimic,\npe toți oamenii cinstește\nfie mare, fie mic.\nCînd ceva nu-i izbutește\nzice că-i de vină el!...\n- Rîzi? - el tace!\nstrigi? - zîmbește\nnecîrtind în nici un fel.\n\n121 - Două limbi are-nțeleptul: una pentru ce-i cinstit\ncealaltă numai pentru ceea ce e potrivit.\n\n122 - Cu cît omu-i mai pățit\neste mai înțelepțit.\n\n123 - Înțeleptul este-acela care-n orice-mprejurare\nștie să conducă bine, nepierzînd nimic ce are.\n\n124 - Buna-nvățătură: - aur și avere -\nare preț oriunde, și oricînd se cere.\n\n125 - A-nvăța pe-un om cu vorba nu e chiar ușor mereu\ndar a-l învăța cu fapta este lucrul cel mai greu.\n\n126 - Ca să judeci bine, caută adevărul să-l cunoști\naltfel ai s-ajungi degrabă judecat și rîs de proști.\n\n127 - Nu merge-n fața judecății de nu te judeci tu întîi\ncăci altfel nu de omenie ci de rușine-ai să rămîi.\n\n128 - Rușine-i cînd judecătorul ajunge de-alții judecat\ndar și mai rușinos cînd însăși Dreptatea-l spune vinovat.\n\n129 - Mai bine-o judecată dreaptă,\nchiar vorbe rele să-ți aduni\ndecît o judecată strîmbă,\npentru-un cîștig de la nebuni\ncăci dacă judeci drept,\nte poate învinui doar omul rău\ndar dacă judeci strîmb te-acuză\nși toți cîți văd\nși gîndul tău.\n\n130 - Jurămintele făcute numai cînd e-n strîmtorare\nrepede le uită omul care conștiință n-are.\n\n131 - Necinstit e cel ce-njură\ngrabnic pentru orice fleac,\n- va cădea curînd în ură\nși-n ocară fără leac.\n\n132 - Mai bine să te laude-alții\ndecît mereu tot gura ta\npe alții poate că-i vor crede,\npe tine greu te vor putea.\n\n133 - Cine te laudă-n față și te critică în dos\nnu ți-l socoti prieten; n-ai de el nici un folos.\n\n134 - Dacă lauda îți pare\ncă-i prea lată și-i prea mare\n- socotește-o lingușire\nși-o aruncă cu grăbire.\n\n135 - Cel cu laudă prea mare\nspune merit ce nu-l are\n- căci vreun merit de-ar avea\nnu-i nevoie, s-ar vedea.\n\n136 - Pe dușmanul tău cinstit\nnu-l bîrfi, căci ești greșit\n- nici pe prietenul stricat\nsă nu-l lauzi, că-i păcat.\n\n137 - Lauda e cel mai dulce dintre cîntecele toate\nrar urechi pe lumea asta să n-adoarmă lăudate.\n\n138 - Rea-i nu numai lăcomia după bani și după-avere\nci și cea după mîncare,\ndupă haine\nsau putere\norișicine le dorește și le vrea cu orice preț\nîși ucide și își pierde pacea-ntregii lui vieți.\n\n139 - Lăcomia a frînt viața multor oameni însemnați\ncăci în fața ispitirii n-au știut a fi-nfrînați.\n\n140 - Foamea-i totdeauna sora lenevirii pe pămînt\ncînd spui lene, spui și foame, ele pururi una sînt.\n\n141 - Nu-i rușine-orice lucrezi,\ne rușine să tot șezi!\n- Munca-l face prinț pe rob\nlenea și pe prinț - neghiob.\n\n142 - Ca și haina cea prea mare\nce te-mpiedică-n mișcare\ntot așa-i păgubitor\nbanul mult și strîns ușor.\n\n143 - Ferește-te ca limba să-ți ia-naintea minții\naceasta e rușinea și pierderea ființei.\n\n144 - Laudele prea umflate lingușiri să le socoți\niar pe cei dedați la ele ocolește-i pe cît poți.\n\n145 - Limbuții nu găsesc crezare\nnici chiar cînd spun adevărat\nde-atîtea flecăreli, cu toții\ns-au plictisit și săturat.\n\n146 - Frica naște lingușire\nnu prieteni cu iubire, - \nde vrei dragoste curată\ndepărtează frica toată.\n\n147 - De lux și de plăcere ferește-te de zor\nde vrei s-ajungi la bine\nși nu să mori dator.\n\n148 - Lingușitoru-i mincinos,\ndin toate caută-al lui folos!\nSă nu crezi, cînd ești lingușit,\ncă ești din inimă iubit.\n\n149 - Norocul poate-aduce o masă-mbelșugată\ndar numai cumpătarea o face-ndestulată.\n\n150 - Cearta și mînia nicăieri nu-s bune\nci ele la masă-s rele cît nici nu poți spune.\n- Masa e făcută pentru bucurie\nnimenea la masă întristat nu fie.\n\n151 - Cine-ntrece cumpătarea neținînd măsura bună\nsănătatea-și dă pe boală\nși-adevărul pe minciună.\n\n152 - Cumpătarea și răbdarea dau măsura sănătoasă\npentru cine vrea din toate om cinstit și drept să iasă.\n\n153 - O măsură sănătoasă în mîncări și-mbrăcăminte\ne dovada cea mai bună că e omul om cuminte\nîn tăcere și-n vorbire, în umblare ca și-n faptă\no măsură sănătoasă ține mintea cea-nțeleaptă.\n\n154 - Nouă ne va face bine orișicăruia-n viață\ncumpătarea și măsura, - s-o luăm de dimineață!\n\n155 - Sănătatea se păstrează printr-o viață cumpătată\ncumpătarea se păstrează printr-o grijă necurmată.\n\n156 - Nimic nu-ți dovedește mai bine omenia\ndecît măsura-n toate, și-alături: modestia.\n\n157 - Una-i a trăi frumos,\nși-alta-i a trăi fălos!\n- Prima este cumpătare\ncealaltă desfrînare.\nPrima merită cinstire\ncealaltă - disprețuire.\n\n158 - Dacă-ntreci măsura bună, faci din lucrul cel dorit\nlucrul fără trebuință, stricător și necinstit.\n\n159 - Îndrăgește și urmează ne-ncetat măsura-n toate\nși în muncă și-n odihnă, și-n vorbire și-n bucate.\n\n160 - Să te-ntinzi numai atîta cît ți-ajunge-nvelitoare\naltfel îți rămîne-afară ori din cap ori din picioare.\n\n161 - Oamenii cinstiți știu bine a păstra măsura bună\nși-asta, lor, le face dulce viețuirea împreună.\n\n162 - Mincinosul nu-și cîștigă altceva, decît că el\nși cînd spune adevărul va fi socotit mișel.\n\n163 - Nesațul și cu mîndria\nsînt boli ca și nebunia\nnesațul - umflă pîntecul\nmîndria - umflă sufletul\nacestea-l duc pe om și-l cad\nîntîi în pat, apoi la iad.\n\n164 - Ferește-te de-orice mîncare pe care-o iei și neflămînd\nși de-orice băutură care ai bea-o chiar și ne-nsetînd\nc-acestea doar în desfrînare te vor împinge neapărat:\n- tot ce poftești cînd n-ai nevoie e și risipă și păcat.\n\n165 - Mulți tovarăși sînt de vorbe, de mîncări și băutură\ndar puțini sînt cei de fapte, de virtute și măsură.\n\n166 - Sacul lacomului poate să se umple mai degrab\ndar se rupe cel mai iute căci e putrezit și slab.\n\n167 - Cînd uiți de propriul păcat\nușor ajungi un îngîmfat\ndar cînd păcatu-ți amintești\nușor ajungi să te smerești.\n\n168 - E un bine cînd mînia trece ca un vînt, curînd\ndar ar fi cu mult mai bine dacă n-ar veni nicicînd.\n\n169 - Înfrînează-te-n mînie\ncînd se-aprinde și învie\nși-nfrînează-te oricînd\n- tot mai bine-i ca arzînd.\n\n170 - Cînd simțești fierbînd mînia în adîncul tău, gîndește\nde mai poți, - la datoria de-a răspunde omenește\nși-ai să scapi de răzbunare și de răul ce-o urmează\n- cînd simțești fierbînd mînia înăuntrul tău, - veghează!\n\n171 - Nici o bună căsnicie\nnici o bună prietenie\nnu trăiesc unde-i mînie...\ncăci mînia nu ia seamă\numple inima de teamă\nși iubirile destramă.\n\n172 - Ascultă de dreptate și uită silnicia\nde vrei să-ți faci oriunde, întreagă, datoria.\n\n173 - Cînd frumoasă ți-a fost viața\nmoartea-ți este mai frumoasă,\n- nu se tem de moarte-aceia\nce-au dus viață luminoasă.\n\n174 - Cînd muncești să faci un lucru drept și bun cu-adevărat\nsă muncești cu-ncredințarea că-l vei face neapărat.\n\n175 - Niciodată în viață nu sfîrșești ce-ai început\ndacă-ncrederea-n izbîndă și curajul ți-ai pierdut\nde aceea-n orice vreme nu te da bătut, nici jos...\nvei sfîrși în bucurie, dacă stărui curajos.\n\n176 - Dacă vei greși în muncă, ai curaj să recunoști\ncîți nu-și recunosc greșeala nu sînt înțelepți ci proști.\n\n177 - Oamenii greșesc în viață chiar și cînd nu fac nimic\ncel mai mare om e-acela ce se crede cel mai mic.\n\n178 - S-asculți totul, - dar nu spune\ndecît ce e bun și drept\nsă strîngi totul, dar să nu dai\ndecît sfatul înțelept.\n\n179 - Răul e neputincios\ncînd e singur, cade jos\n- numai binele e-n stare\nsă stea singur în picioare.\n180 - Dacă semeni clevetirea, clevetiri ai să culegi\no să ai pe lume starea care singur ți-o alegi.\n\n181 - Ura unde se așează\nface sufletul să arză\nși se chinuie de-acum\nsă tot ardă fără scrum.\n\n182 - Tu cu locul și cu timpul potrivește-ți vorba drept\n- cine nu greșește-n vorbă, este omul înțelept.\n"
}