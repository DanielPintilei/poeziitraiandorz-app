{
"t" : "Din Preistorie coboară",
"d" : "",
"s" : "Din Preistorie coboară\nacest Sfînt Ciobănaș cu oi\nsi-n orice loc pe-această țară\ne pus ceva din El și-n noi\natîtea vitregiri de soartă\nIstoria ne-au chinuit\ndar toți strămoșii ce ne poartă\nprin moarte-au supraviețuit.\n\nLa orice strungă-ntre pîraie\nmereu ne moare-un Ciobănel\nși-o dulce miorită laie\njelind se stinge după El\ndin plai în plai, din stînă-n stînă\nși azi, cu-al veacurilor rînd\nMăicuța Lui cu brîu de lînă\nmereu ne moare întrebînd.\n\nDar Moartea Lor devine Nuntă\ncu-ntregul Cosmos fericit\ncăci Nedreptatea cea mai cruntă\nDivin Triumf Le-a-nveșnicit\niar Ciobănașul-Fără-Moarte\nmulțindu-Și Turma Lui de oi\nprin veacuri trece mai departe\numplînd Istoria cu noi.\n"
}