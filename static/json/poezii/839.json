{
"t" : "Din părțile Crișanei",
"d" : "",
"s" : "1 - Rar cînd cel care-i călare crede celui ce-i pe jos\n- numai omul bun și nobil poate fi mărinimos.\n\n2 - Tot în boul care trage dă stăpînul lui mereu\ntot la cel ce nu te lasă mergi și ceri în ceasul greu.\n\n3 - Aceia care-și lasă locul\nși caută-apoi un loc străin\nstrăini sînt și de unde pleacă\nstrăini vor fi și unde vin.\n\n4 - Cine umblă multe drumuri nu ajunge nicăieri\n- nestatornicul e omul de nimic și azi și ieri.\n\n5 - Și o piatră prinde iarbă dacă stă mult într-un loc\n- numai omul nestatornic n-are cinste și noroc.\n\n6 - Ce folos de lapte gros\ndacă-i oala cu miros,\nce folos de mintea ta\ncînd faci numai rău cu ea?\n\n7 - Pe unde-a fost odată apă\nmai trece iar cînd vine mare\n- cine-a căzut într-o ispită\nmai cade iarăși la-ncercare.\n\n8 - Nu te aperi de bîrfire cînd ea-n spate-ți clevetește\nnumai nevinovăția pîn-la urmă-ți răsplătește.\n\n9 - Nu judeca ce nu-nțelegi\nci mergi și fă mai bine\ncăci dacă rîzi de cei ce fac\nte faci de rîs pe tine.\n\n10 - Cumpătarea nu te lasă rob la pofte și păcate\nci te-ajută să le birui cu măsură bună, toate.\n\n11 - Trăiți în cumpătare, chiar dac-ar fi rușine\nsă vă-nfrînați,\n- în urmă afla-veți c-a fost bine.\n12 - Și-n vin și-n libertate - mai bună-i cumpătarea\nvai celui ce nu știe măsura și-nfrînarea.\n\n13 - Găina cea mai scumpă e cea primită-n dar\ncăci știi că cel ce-a dat-o așteaptă-un bou măcar.\n\n14 - Stările de vorbă-s ciurul adevărului ales\ncăci din vorbe liniștite multe gînduri bune ies.\n\n15 - Disprețul este-o piatră pe-a răzbunării cale\nn-o arunca spre nimeni cu vorba gurii tale.\n\n16 - Liniștirea e-n iertare\nmai curînd ca-n răzbunare,\n- cel ce iartă doarme-n pace\ncel răzbunător se coace.\n\n17 - Omul bun uită rîzînd\nomul rău urăște-oricînd\nomul bun uită și tace\nomul rău ține și coace.\n\n18 - Ce-s doi dușmani?\n- doi prieteni ce însă nu se știu\ncînd se cunosc cu minte, sînt prieteni mai tîrziu.\n\n19 - Cunoști cultura cuiva din felul de pe stradă\n- cum este cînd văd alții e și cînd n-o să-l vadă.\n\n20 - Gluma trebuie să muște ca un miel nu ca un cîine\ngluma care vrea să-mpungă s-o amîni mereu pe mîine.\n\n21 - Cine-i nesimțit pe stradă este nesimțit și-acasă\n- nesimțirea este boala cea mai rea și urîcioasă.\n\n22 - Sînt pizmuiți mai mult aceia\nce pot să zboare mai frumos\ncu aripile lor, - cînd alții\nnu pot - ci să tîrăsc pe jos.\n\n23 - Înțelepciunea-i fiica pățaniei mereu\n- cel înțelept e numai acel trecut prin greu.\n\n24 - Trei scîntei nefericite focul iadului ți-aprind:\nura, furtul și mîndria\n- sufletul cînd ți-l cuprind.\n\n25 - Cel care-a găsit lumina și-al științei curcubeu\nnu mai simte-altă plăcere decît a-nvăța mereu.\n\n26 - O, desigur că minciuna este-atît de-njositoare\nși departe de virtute ca-ntunericul de soare\norișicît și-ar pune-o mască\nspre-a putea să tot pătrundă\nnu-i nici una multă vreme ca să poată s-o ascundă.\n\n27 - Trîndăvia și trufia, cînd pe cineva-l apasă\npînă-n zdrențe și-n rușine și-n pierzare\n- nu-l mai lasă.\n\n28 - Ce la masă se vorbește\n- fața mesei să-nvelească,\nprietenia, ce primește\nprietenia să păzească.\n\n29 - Să știi mult, să spui puțin\n- iată cumpătul deplin.\n\n30 - Nu omul se urăște, ci patima lui rea\n- pe el mereu îl iartă,\ndar n-o iartă pe ea.\n\n31 - Nu-ți risipi din viață nici un minut măcar\nnu-ți da comoara cinstei pe lucruri în zadar\nnu-ți pierde tinerețea\nstînd fără căpătîi\ncăci altfel în rușine și-n zdrențe-ai să rămîi.\n\n32 - Nu-ți nimici-al iubirii avînt înflăcărat\nnu-ți îngropa-n gunoaie avutul cel curat\nnu-ți ruina puterea cu leneșii nebuni\ncînd poți prin muncă daruri eterne să-ți aduni.\n\n33 - Chiar omul cel mai tare astăzi\npoate fi mîine prăbușit\n- nu-ți face idol din cel trufaș\nși nu-njosi pe cel lipsit.\n\n34 - Chiar omul cel avut acuma\ndeseară poate fi sărac\nîn bogăția pieritoare, nici tu să nu te-ncrezi în veac.\n\n35 - Ci numa-n munca ta te-ncrede\nși în al cinstei drum curat\nacela care astfel face\nva fi-nțelept cu-adevărat.\n\n36 - Înțeleptul totdeauna recunoaște ce-a greșit\ndar nu-și recunoaște vina nicicînd, omul mărginit.\nDupă felul cum se-arată, cînd greșește, recunoști\ndintre care este omul:\ndintre-aleși sau dintre proști.\n\n37 - Cine ești, se vede-atuncea\ncînd nu-i nimeni să te vadă!\n- educația se vede\ndin ce faci, și spui, pe stradă\nși în disciplina muncii\nși cum noaptea ți-o trăiești\n- unde nimeni nu te știe,\nse cunoaște cine ești.\n\n38 - Adevărul, cu un meșter, sapă chipul mai pietros\ndar și dureros adesea, însă pururea frumos.\n\n39 - E mai bună întristarea ce după-adevăr ți-aduni\ndecît lauda pe urma unui umblet cu minciuni.\n\n40 - Cel ce luptă împotriva adevărului, - degrab\nva fi-nvins, căci totdeauna omu-acesta este slab.\n\n41 - Fii cinstit! - și adevărul tu-l respectă cît vei fi\nîl respectă chiar și-acela care n-ai să-l poți primi.\n\n42 - Adevăru-i lucrul unic ce te face fericit:\ncînd căutîndu-l și găsindu-l îl mărturisești cinstit.\n\n43 - O voință-adevărată\ne ca stînca pe pămînt:\n- nu se sfarmă nici de valuri\nnu se-ndoaie nici de vînt.\n\n44 - Pe prietenul ce-ți spune adevărul, să-l asculți\ncăci prieteni ca să-ți spună adevărul, nu sînt mulți.\n\n45 - Pe cel prieten cu-adevărul, fă-ți-l fratele iubit\nîți va fi spre-un veșnic bine de-i rămîi nedespărțit.\n\n46 - Prietene, fii totdeauna curajos în tot ce-i drept\npentru pace, pentru cinste, inima să-ți ardă-n piept\ncăci nu este fericire fără de curaj, nicicînd\nnici iubire fără cinste - nici izbîndă neluptînd.\n\n47 - Numai lucrurile care le dorești, ne-ngăduite\nte-ntinează, te frămîntă și-ți aduc dureri cumplite.\n\n48 - Fericire, ai atîta cît muncești cinstit și bine\nși cît ai, în toată vremea, inima curată-n tine\n- numai cînd pierzi curăția\nși te-abați din calea bună\nîți vei pierde fericirea - c-astea umblă împreună.\n\n49 - Fugi de orișice minciună\ncînd o simți, în orice loc,\n- căci minciuna totdeauna\nîți aduce nenoroc.\n\n50 - Frumusețea nu stă-n mode\nși-n găteală ne-ncetată\n- o maimuță tot maimuță-i\nși-n mătăsuri îmbrăcată.\n\n51 - Nu da drumul gurii tale la cuvînt necumpătat\ncăci oricît regreți la urmă, - vorba spusă ți-a zburat\nși se-ntinde ca pîrjolul prin pădure, dus de vînt\nrîu de plîns nu stinge-n urmă, focul unui rău cuvînt.\n\n52 - Cînd te-ai născut, ai plîns tu singur\niar ceilalți s-au veselit\ncît vei trăi, trăiește vrednic să poți fi tuturor iubit\ncînd vei muri, ei toți să plîngă\n- tu singur să fii fericit.\n\n53 - Orișicît de multe daruri\nare cel necumpătat\nel le risipește toate\nși rămîne-un ruinat.\n\n54 - Omul care-i ori prea vesel\nori prea trist,\n- cînd sus, cînd jos, - \nîn curînd o să-l cunoască\ntoți, de om neserios.\n\n55 - Să iubești economia!\nea-i a Cumpătării fiică -\npune-n orice zi de-o parte\no fărîmă cît de mică!\n- Strînge bobul și bănuțul,\ncă-nfrînarea nu-i rușine\nși-ai să vezi că vine vremea\ncînd, ce-ai strîns, îți prinde bine.\n\n56 - Cine lasă calea bună și apucă una rea\nde cădere și pedeapsă în curînd nu va scăpa.\n\n57 - Mergi mereu pe calea cinstei\nși-n ce faci și-n ce-o să zici\ncăci de cazi din cinste-odată\ngreu mai poți să te ridici.\n\n58 - Cînd trăiești cu toții-n pace\nși muncești la locul tău\nești păzit și de-al rușinii,\nși de-al lenei, mare rău.\n\n59 - De-orice rău să-ți fie groază\norice bine să-l iubești, - \nși-orice ban să-l ai prin cinste\n- numai astfel să trăiești.\n\n60 - Răutatea și cu lenea sînt cei doi vrăjmași haini\ncare unde se-ncuibează, lasă sufletul ruini.\n\n61 - Cînd e lup și cel ce mușcă\nși cel pus judecător\n- vai de cei ce au dreptate\nși-o cerșesc din mîna lor.\n\n62 - Cînd nu-i dreptate-n Lege\n- sau nu-i dreptate-n tine\nzadarnic te mai aperi,\n- să suferi, e mai bine.\n\n63 - De multe ori ai gură, dar limbă foarte rar\ncînd legea e nedreaptă iar omul ei - tîlhar.\n\n64 - Pe cei morți de-i vei cinsti,\nde cei vii cinstit vei fi -\ncăci ce dai cît timp trăiești\ndupă moarte-ai să găsești.\n\n65 - Pierderea averii-ncearcă cinstea celor prețuiți\n- mai de preț se văd atuncea cei cu-adevărat cinstiți.\n66 - Facă alții cum vor face,\numble alții cum vor vrea,\ntu n-ai drept decît prin cinste să-ți trăiești viața ta.\n\n67 - Nu ești bun atunci cînd bine\ndoar la unii-a face poți\nci-ai fi bun atunci cînd bine\nai putea să faci la toți.\n\n68 - Cei cu bună cuviință și cu suflet înțelept\nnu-și vor cere niciodată decît ce-i cinstit și drept.\n\n69 - Ce nu oprește Legea,\noprește bunul simț\n- aceasta-i legea sfîntă\nrămasă din părinți.\n\n70 - Dacă altul mă urăște, asta este treaba lui\ndatoria mea e numai s-arăt dragoste oricui.\n\n71 - Calomnia e-o minciună plină de o rea credință\ncel ce-o poartă-i totdeauna cea mai josnică ființă.\n\n72 - Omul obosit se ceartă,\ncel flămînd și el la fel\n- de nu poți să-i faci un bine,\ndepărtează-te de el.\n\n73 - De orice meserie\nte-ai pregăti-n viață,\nîntîia datorie:\nsă fii cinstit - învață!\n\n74 - Dacă vrei să mergi cu lupii, trebuie să urli-așa\naltfel ori că ei te mîncă,\nori că tu îi vei lăsa.\n\n75 - Dac-ajungi între nebuni\ntrebuie ca ei să spuni\nori, mai bine, fă-te mut\naltfel nu scapi nebătut.\n\n76 - Lăudați vor fi copiii care-ascultă de părinți\nfiii lor o să le-arate rodul dragostei fierbinți.\n\n77 - Nici prea sus,\ndar nici prea jos!\n- cei prea-prea, nu-i sănătos.\n\n78 - Vor face în curînd și fiii, ce văd că fac părinții lor\nnu doar pe el se pierde-un tată,\nci-și pierde-ntregul viitor\nnu doar pe el se mîntuiește un om,\nci și pe fiii săi\n- atunci cînd cumpătat pășește\npe bunele vieții căi.\n\n79 - Minte sănătoasă în corp sănătos\nviața e frumoasă, doar pe-un drum frumos.\n\n80 - Săgeata frînge trupul, iar vorba duhul frînge,\n- mai rău te doare rana din care n-a curs sînge.\n\n81 - Pentru omul cel cuminte\nți s-ajung și trei cuvinte\npentru capul fără har\nspui o mie - și-n zadar.\n\n82 - Chiar dușmanului răspunde-i cu cuvinte cumpătate\nasta mai întîi pe tine că ești om, o să te-arate.\n\n83 - Darul care-i dat îndată,\ne cum ar mai fi o dată,\n- omul care dă grăbit\neste cum ar da-ndoit.\n\n84 - Cine nu dă înțelept\nnici s-aștepte n-are drept\n- cel ce nu dă cu plăcere\nn-are dreptul nici a cere.\n\n85 - De două ori e mai plăcut\nun dar pe neașteptat făcut.\n\n86 - Nici căldura și nici gerul,\nnici nimic să nu te ție\nci să-ți faci, în orice vreme,\ntoată sfînta-ți datorie.\n\n87 - Cusurul altora ni-e-n față\ncusurul nostru înapoi, - \natunci cînd înjosim pe alții\nși vrem să ne-nălțăm pe noi.\n\n88 - Cusurul altuia-l învață pe omul care-i înțelept\nsă-și vadă pe al său\n- și astfel să caute a umbla mai drept,\ndar pe nebun îl face mîndru și-ncepe-a judeca apoi\nbubița altuia nu-l lasă să-și vadă propriul său buboi.\n\n89 - Mă disprețuiește altul?\n- treaba lui că face-așa\ntreaba mea-i să nu fac răul\nsă nu merit vorba rea.\n\n90 - Pentru dragoste, de-ai vrea\nnumai dragoste poți da,\norice altceva gîndești\n- nu ești vrednic s-o primești.\n\n91 - Pot să spună despre tine mulți că nu ești înțelept\nînsă nimeni să nu poată spune sus, că nu ești drept,\n- a avea înțelepciune nu-i posibil tuturor\nînsă a fi drept oriunde, fiecare e dator.\n\n92 - Dă-i oricînd și ori la cine\nceea ce i se cuvine,\nasta e și drept și bine\nși-i o cinste pentru tine.\n\n93 - Cumințenia va zice numai ce e înțelept\ndar prostia vrea ca numai ce-a zis ea să fie drept.\n\n94 - Întristarea de la dușmani ne va fi mai de folos\nca-ndulcirea de la prieteni, pe al Cinstei drum spinos.\n\n95 - Cel vrăjmaș spune ce știe despre noi întotdeauna\ndar prietenii adesea, să ne cruțe, spun minciuna.\n\n96 - Nimic mai rușinos pe lume\ndecît să-i vezi ajunși dușmani\npe-acei ce s-au iubit fierbinte\ntrăind alături ani și ani...\n\n97 - Împrumutul cînd ți-l ceri\nfaci dușman din prieten ieri,\n- dă-mprumut la oameni răi\nși-ți faci rău cu banii tăi.\n\n98 - Spune numai vorbe bune chiar și de dușmanii tăi\nși vei fi cu-atît mai nobil cu cît ei vor fi mai răi.\n\n99 - Vorbele se duc zburînd,\npildele rămîn arînd.\nFericita-nvățătură\nstă în pildă nu în gură.\n\n100 - E mai greu să faci dreptate între buni ca între răi\nîntre cei ce-ți sînt prieteni, ca între dușmanii tăi.\n\n101 - Nu poți învăța pe nimeni calea cinstei a urma\ndecît dacă el te vede că-ntîi tu trăiești așa.\n\n102 - Lung e drumul prin cuvinte,\nscurt e prin exemple sfinte.\nGreu se-nvață cînd se spune,\ndar ușor prin pilde bune.\n\n103 - Pildele sînt cele care\nau putere de-ndrumare\n- vorba-i pasăre ușoară\nlesne vine, lesne zboară.\n\n104 - Prea multa apropiere se sfîrșește în dispreț\n- tu, a nu fi nicăierea prea familiar - să-nveți!\n\n105 - Ce vrei altul să nu-ți facă\nnici tu altuia nu-i face\nși vorbește-i fiecărui numai ce s-auzi îți place.\n\n106 - Dacă cineva mi-arată, drept, că fac o faptă rea\nsă fiu gata să mi-o judec\nși să-mi pară rău de ea.\n\n107 - Învață să te judeci din fapta orișicui\nde n-are-asemănare și fapta ta cu-a lui!\n\n108 - Nu promite, la oricine,\ndecît ceea ce poți ține,\n- dar aceea ce-ai promis\nfă-o-ntocmai cum ai zis.\n\n109 - Nici o glumă niciodată n-o lua în serios\ncă te faci de rîs prin asta chiar și celor mai de jos.\n\n110 - A greși e omenește, - dar a stărui-n păcat\ne satanic, căci păcatul pierde tot ce ai curat.\n111 - Dacă cineva greșește, mustră-l sfătuindu-l blînd\nși de-i pare rău, tu iartă-l\npe deplin și orișicînd.\n\n112 - Tatăl cel cuminte mustră fiul său\npentru viitorul, nu trecutul rău.\n\n113 - Altora le iartă-adesea,\n- nici o dată ție\nasta altora dă pace,\nție bucurie.\n\n114 - Iartă cui mărturisește\nși acoperă frățește,\ncăci și tu ești om, nu zeu\nși-ai putea să cazi mai greu.\n\n115 - Invidia e durerea de-a vedea pe alții-avînd\nceea ce noi totdeauna ne dorim\nși n-avem rînd.\n\n116 - Oricine pizmuie pe altul\nse recunoaște mai prejos\ncăci cel ce-i mai presus de alții,\nnu poate fi invidios.\n\n117 - Orice izbîndă este-acum\nde pizmă însoțită-n drum\nși orice-nvingător viteaz\ncunoaște-al pizmei trist necaz.\n\n118 - Lenea naște invidia,\n- ai voi să-i pierzi pe toți\ncare pot avea prin muncă\nce prin lene, tu nu poți.\n\n119 - Invidia grăiește\nnu ce-i adevărat\nci ceea ce rănește\npe cel invidiat.\n\n120 - Cei buni se iubesc oriunde\nși se caută între ei\ncu atît mai mult cînd anii\nle sînt dintre cei mai grei.\n\n121 - Nimic mai rușinos pe lume, mai vinovat și necinstit\ndecît a fi în dușmănie cu cel ce mai mult v-ați iubit.\n\n122 - Cel ce bine te iubește\nbine te și pedepsește\nnumai dragostea nu vrea\nsă te lase-n calea rea.\n\n123 - A iubi curat înseamnă a-l stima pe cel iubit\nfără-a te-aștepta nainte,\nsau în urmă, răsplătit.\n\n124 - Pe om și haina lui l-arată\ncînd e viața lui curată, - \ncăci sufletul sfințit cu har\nnu-și ține trupul său murdar.\n\n125 - Cea mai mare nebunie e să-njuri pe Cel mai Bun\nși mai Vrednic de iubire\n- cine-njură-i un nebun.\n\n126 - Mai ușor înjură, ura,\ndecît iartă-njurătura,\n- dar iubirea mai ușor\niartă hula tuturor.\n\n127 - Păzește-te de-acela ce te-a-nșelat odată\ncărarea-i cunoscută: - mai poate fi umblată.\n\n128 - Nu este-alt om de bine decît omul înțelept\nnici alt om de-nțelepciune, decît omul bun și drept.\n\n129 - Nu poate nici un muritor\nîn orice clipă-a fi-nțelept,\ndar orișicare e dator\nîn orice clipă a fi drept.\n\n130 - Scăderea altuia-l învață pe înțelept nu a mustra\nci-a și-o descoperi mai bine\nși a-ndrepta-o pe a sa.\n\n131 - Nu pentru școală se învață\nci a se ști pentru viață\nnici pentru nota astăzi dată\nci pentru vremea vieții toată.\n\n132 - Oamenii sînt împreună spre al semenilor bine\ndeci ori rabdă-i,\nori învață-i pe acei de lîngă tine.\n\n133 - Viața, fără-nvățătură,\neste moartea cea mai rea\ncă-i atîta-ncurcătură\nși-i atîta noapte-n ea.\n\n134 - Pe-un greșit, de poți, învață-l care-i ținta și cărarea\ndacă nu-l poți, înțelege-l!\n- de-asta ți s-a dat răbdarea!\n\n135 - Învață și de la vrăjmași\nce să nu iei\nși ce să lași,\nînvață și de la cei drepți\nce să nu plîngi\nși ce s-aștepți.\n\n136 - Multe-nvață înțeleptul cînd pe alții îi învață\nce-i lumină pentru alții, este soare-n a lui viață.\n\n137 - Învață ceva nou, învață\nîn fiecare dimineață\nși-ntreabă-te cînd a-nserat\nce-ai învățat, ce-ai învățat.\n\n138 - Judecătorul ce condamnă pe-un om nevinovat și bun\npe sine însuși se condamnă, și se arată om nebun.\n\n139 - Lauda de sine face gura rău mirositoare\nfapta, iar nu vorba, este singura lăudătoare.\n\n140 - Cînd vei lăuda pe altul, fie scurtă vorba ta\nlauda prea lungă poate de minciună să te dea.\n\n141 - Lauda unui netrebnic nu-i o cinste ci-o rușine\ncei ce-ți văd lăudătorul\ncred la fel și despre tine.\n\n142 - Cele rele nu cîștigă dacă-s lăudate\ncele bune nu vor pierde dacă-s criticate.\n\n143 - Josnică e lăcomia la oricine și oricîtă\ndar la om bătrîn ea este totdeauna mai urîtă.\n\n144 - Cumpătează-ți lăcomia\nca să nu-ți pierzi omenia\nlacomul își mîncă-oricînd\ncinstea lui în primul rînd.\n\n145 - Să te rușinezi de tine cînd ai suflet lenevos\nîntr-un trup puternic, tînăr și-ndrăzneț și sănătos\n- căci la vîrsta tinereții și cu darurile ei\nsă nu fie luptă care să n-o poți și să n-o vrei.\n\n146 - Cel mai mare rău e-atuncea cînd stăpînului îi place\nsluga cea lingușitoare ce-l îndeamnă rău a face\nvai atunci de celelalte slugi cinstite ce-au să pată\ncînd stăpînu-l stăpînește sluga rea și blestemată.\n\n147 - Lingușirea totdeauna e mai grea și decît ura\nfiindcă nu-i cunoști nici gîndul,\nnici puterea, nici măsura.\n\n148 - Năzuința ta să fie spre folosul tuturor\ncătre asta, fiecare om cinstit este dator.\n\n149 - Nu primi să-ți facă bine\nnimeni, dacă tu nu poți\ndupă cum li se cuvine\nsă le răsplătești, la toți.\n\n150 - Nici din gras,\nnici din frumos\nce-i prea mult, nu-i sănătos.\nSănătatea-i cumpărată\ncu măsura cumpătată.\nSănătatea-i dăruită\ncu măsura chibzuită.\n\n151 - Orișice virtute este-ntemeiată pe măsură\ncine știe s-o păstreze are-o bună-nvățătură.\n\n152 - Om cinstit a fost acela ce-a murit neîntinat\nde minciuni, de viclenie și de duhul desfrînat.\n\n153 - Mincinosul n-are-atîta ținere de minte bună\ncît să nu se dovedească nicăierea de minciună.\n\n154 - O minciună trage-ntruna\ndupă ea altă minciună\n- ca să nu deprinzi minciuna\ngura ta nicicînd n-o spună.\n\n155 - Mîncarea-i numai pentru foame\niar băutura-i pentru sete,\nnelegiuit e cel ce umblă\ndoar să se-ndoape și îmbete.\n\n156 - Să ai mîndrie numai cît meritele spun\nmîndria fără merit, - dovadă-i de nebun.\n\n157 - Adu-ți aminte totdeauna\ncă ești doar om și nu uita\ncă nu-i mai lungă datorie\nși scurtă viață, - ca a ta.\n\n158 - O clipită de mînie, - \nînceput de nebunie\ncine vede cît e rea\n- stăpînească-se de ea.\n\n159 - O mînie niciodată n-a fost bun sfătuitor\nea aduce numai rele, și-unuia și tuturor.\n\n160 - Un bun leac contra mîniei, este amînarea\nea aduce liniștirea, și-apoi împăcarea.\n\n161 - Fericit nu vei ajunge cîtă vreme-ți vine rău\nși te mînii cînd îți pare mai fericit vecinul tău.\n\n162 - Cînd ți-nvingi mînia birui cel mai mare inamic\nomul liniștit e mare\nomul mînios - nimic.\n\n163 - Nu după nebuna modă să se-mbrace cel cuminte\nci după frumoasa pildă ce ne-au dat cei dinainte.\n\n164 - Hainele nu dau nici cinstea\nnici frumsețea cui n-o are\nînsă cinstea e frumoasă sub oricare-nfățișare.\n\n165 - Fii cinstit întotdeauna, - cinstea-i aur și comoară\n- adevărul te înalță dar minciuna te coboară.\n\n166 - Îndrăzneala nu-i trufie,\nnici răbdarea slăbiciune,\nnici tăcerea nu-i prostie\n- la un om cu-nțelepciune.\n\n167 - Marii oameni totdeauna au vorbit adevărat\n- cel ce umblă cu minciuna e om mic și lepădat.\n\n168 - Cui prea multe stă să-ți spună\nprea puține stai să-i crezi\nși nu-l crede cînd se jură\n- cere-i, mai întîi, să vezi.\n\n169 - Cine scuipă în fîntîna de-unde a băut cîndva\nmerită să nu-i dea nimeni apă cînd va înseta.\n\n170 - Să cauți doar ce-i curat în viață\nprecum albina-n calea sa\ncînd zboară peste orice floare\nprivind mereu ne-ncrezătoare\nși nu stă decît unde-i pare\ncurat nectarul care-l ia.\n\n171 - Cum porumbelul alb ce cată\ndoar verde ramură să stea\n- din orice flori din orice vale\ndoar cîte sînt curate ia-le\noricît de dragi privirii tale\nce nu-s curate, nu lua.\n\n172 - Cu-o mînă de sare,\nnu sărezi o mare.\n- Lucruri scumpe vreai,\nprețul scump să-l dai!\n- nu da doar un pic\nunde nu-i nimic.\n\n173 - Cel bătut de grindine grele nu se sperie de ploaie\ncel ce-a biruit furtuna, vîntișorul nu-l îndoaie\ncelui neînvins de chinuri, nu i-e frică de-o-nfruntare\n- cei ce nu mai au ce pierde nu se tem de-amenințare.\n\n174 - Para cade lîngă păr\ncel bun lîngă adevăr!\nși-n rușine omul prost\n- fiecare unde-a fost.\n\n175 - Ziua cea de astăzi n-o mai afli mîne\ntot ce nu faci astăzi nefăcut rămîne.\n\n176 - Dacă ai și ou și piatră\nîn același buzunar\nfără pagubă-n viață\no să umbli foarte rar.\nȘi credința și păcatul\nnu stau mult timp la un loc\ncum nu-i foc peste zăpadă\nori zăpadă peste foc.\n\n177 - Adesea para bună la porc în gură cade,\nadesea omul leneș ia fata cumsecade,\nadesea lucruri sfinte ajung pe mîini murdare\niar cel ce le iubește le-ar vrea - și nu le are.\n\n178 - Mincinosul nu-i crezut\nnici cînd spune ce-a văzut.\n- Vai de omul necinstit\ncă se roagă neprimit\nși bolește nevăzut\nși se jură necrezut.\n\n179 - Cască gura numai cît poți să-nghițești\ndacă ești prea lacom, tu te pedepsești.\n\n180 - Mintea minții e măsura, inima e cuviința\ncînd acestea-s sănătoase, sănătoasă ți-e ființa.\n\n181 - Minciuna cea frumoasă\nmai bună e decît\no milă furioasă\nși-un adevăr urît.\n\n182 - Cel ce te-a mințit odată\nși-a pătat credința toată.\n\n183 - Cel ce spune o minciună face ca o tîlhărie\npăgubește-orice Dreptate și-Adevăr și Omenie.\n\n184 - Nici somn lung fără visare\nnici spus mult fără minciună,\n- om cuminte-i omul care\nfrîu, la timp, va ști să-și pună.\n\n185 - Pe copil să știi să-l aperi de minciună totdeauna\ndintre cîte rele-nvață, cea mai rea este minciuna.\n\n186 - Cine prea multe vorbește\nștie mult,\n- ori mult mințește.\n\n187 - Multe-ți întinează gîndul, dar puține-l curățește:\n- și urechile și ochii, de noroi, ți le păzește.\n\n188 - Cum e de firesc în lume să mîncăm și să dormim\ntot așa firească este datoria să muncim.\n\n189 - Nedreptatea ce-ai făcut-o cuiva cu vreo faptă rea\nte va urmări oriunde și oricînd, ca umbra ta\ntoată viața ta pe nimeni nu-l nedreptăți nicicît\ncăci oricare nedreptate se plătește, hotărît!\n\n190 - Dacă n-ar fi suferință\ncum s-ar dovedi altfel\ndacă este-n om credință\nsau dacă-i minciună-n el?\n\n191 - Cinstea să nu țină frîul,\ninima să se supună\ncumpătarea să ne-ndrume\n- dacă vrem o viață bună.\n\n192 - Chiar cînd le privești pe toate,\nvezi doar ce-i curat\nși din tot ce-auzi, reține ce-i adevărat.\n\n193 - Fii cinstit și umblă doar pe căi frumoase\nși-ți va fi trecutul urme luminoase.\n\n194 - Inima-i ca apa ce păstrează-afund\ntoate cele cîte în adînc pătrund -\n- ca să-ți fie-adîncul plin și luminos\nnu primi în suflet numai ce-i frumos.\n\n195 - Mai ușoară e vegherea:\n- să nu cazi în rău de fel\ndecît după prăbușire, să te mai ridici din el.\n\n196 - Mai ferice-i totdeauna să dai tu decît s-aștepți\n- dar nu știu această taină decît rarii oameni drepți.\n\n197 - Cine lasă calea bună\ndă seninul pe furtună\nși lumina pe-nnoptare\nși viața pe pierzare.\n\n198 - Dacă tu-ți calci cinstea ta\nnu-i privi pe toți așa,\nmulți au cinstea mai de preț\nca avutu-ntregii vieți.\n\n199 - De rău să-ți fie teamă, iar binele să-l ții\n- de vrei în orice vreme în liniște să fii.\n\n200 - Fericirea cumpărată cu al conștiinței preț\neste viermele și focul iadului întregii vieți.\n\n201 - Omul lacom are pururi nas de porc\nși colți de cîne\n- peste lăcomie,\nvină și blestem, în veci rămîne.\n\n202 - Hambarul gol nu are șoareci\ndar nici făină nu-i găsești\n- cînd lupți și-alergi să faci ce-i bine\nai scuze cînd mai și greșești.\n\n203 - Sacul cel cu două guri\nnu-l mai umpli oricît furi\n- cînd tu bei, nevasta bea\nrîu să vină - și-ar seca.\n\n204 - Sărăcia nu-l coboară pe cel mare cu nimic\nnici averea nu-l înalță pe-un cu sufletul calic.\n\n205 - Nu ridica ce n-ai să poți\nnici nu promite-ntruna\n- începe doar ce poți sfîrși\ncu bine totdeauna.\n\n206 - Nu face cîinele slănină\nnici vagabondul bun folos,\n- nu cheltui prea mult cu dînșii\ncă totul este de prisos.\n\n207 - Somnul este rupt din moarte,\nlenea e din sărăcie,\n- cine le-are pe-astea două\nnu-i femeie ci-i urgie\nnici bărbat ci stîrpitură, - \nputrezi-va-n murdărie.\n\n208 - Pe acel ce urlă tare\ngura în curînd îl doare,\n- pe acel ce-i prea voinic\nîn curînd îl vezi nimic.\n\n209 - Unde-s mulți, - pot face totul,\nmunca li-e ușoară\n- cîrdul cel unit de gîște\nchiar și-un porc doboară.\n\n210 - Cine-l apără Hristos\ntotdeauna scapă\n- cel favorizat e scos\ndin oricare apă.\n\n211 - Mai mulți ochi mai bine văd:\n- vei greși puține\ndacă-ți place să întrebi\nși s-asculți ce-i bine.\n\n212 - Oaia cea cu rîie umple-o-ntreagă turmă\nun stricat, tot satu-l strică pîn-la urmă\nși-un păcat adesea pierde-o adunare\n- să zdrobești păcatul fără de cruțare\npaznicul virtuții, grabnic să aleagă:\ncăci de cruță-o oaie pierde turma-ntreagă.\n\n213 - Butoiul gol mai tare sună,\nmai sus se suie omul mic,\nmai mult se laudă aceia\nce fac puțin\n- sau chiar nimic.\n\n214 - Grea-i adesea munca ta\ndar nemunca-i și mai grea,\ngreu e a munci mereu\ndar bolnav e și mai greu.\n\n215 - La banul rău nu-i face pungă,\nnici loc nu-i da la omul rău\ncăci plata cînd o să-l ajungă\nva pustii și locul tău.\n\n216 - Banul îți deschide ușa fără nici o cheie\ndar deschisă multă vreme, ușa n-o să steie.\n\n217 - Banul, și pe cel nerod\nom iubit îl face\nnumai că iubirea lui\ngrabnic se desface.\n218 - Pînză și nevastă nu-ți alege seara\nc-ai s-ajungi degrabă să te rîdă țara\n- ziua ți le-alege cînd se vede bine\ncînd prea-n grabă cumperi tu te vinzi pe tine.\n\n219 - A stăpînului uitare\ncu un sfert mărește\n- omul cînd e la strîmtorare\nîndoit plătește.\n\n220 - Două capete-are bățul,\nnu-l amenința nici cui\ncă ușor poate s-ajungă la un capăt mîna lui.\n\n221 - Răul lesne-l face omul\nbinele-anevoie-l face,\n- fapta bună cere-o vară\nfapta rea-ntr-un ceas se coace.\n\n222 - Pe lume n-aștepta să vezi om chiar fără vreo vină\n- și-n grîul cel mai bun găsești o tufă de neghină.\n\n223 - Minciuna-i cu picioare scurte:\nse-mpiedică la orice hop,\n- pe-un mincinos îl prinzi mai iute\ndecît pe-un cîine orb și șchiop.\n\n224 - Rufele murdare spală-ți-le-acasă\naltfel cît e lumea nume rău îți iasă.\n\n225 - Fii cuviincios!\n- cel trufaș e și prost și urîcios\nspicul gol ridică fruntea,\ndar cel plin și-o lasă-n jos.\n\n226 - Bunul simț să te învețe\nsă dai orișicui binețe\ncu respect și bucurie\n- în binețe nu-i mînie.\n\n227 - Nu te crede, trufaș, fără de greșeală\ncine crede astfel foarte-ușor se-nșeală\n- cînd vei fi mai gata pe-altul să-l lovești\nsă-ți aduci aminte că și tu greșești.\n\n228 - Chiar în vîrful scării dacă te-ai suit\nba mai mult acolo, nu fi amețit\n- slava lumii trece, Cel ce te-a-nălțat\npoate să te cadă, cînd te-ai îngîmfat.\n\n229 - Cîți te laudă prea tare te vor vinde prea ușor\nfii cu grijă, te ferește și nu-ți spune taina lor.\n\n230 - Frumos cînd vezi c-adună\nom slab - o muncă bună\ndar trist, să vezi cîndva\nom tare - muncă rea.\n\n231 - Munca liberă-i lumina ce te-nalță fericit\nlipsa ei într-o viață e de neînlocuit.\n\n232 - Omul prefăcut\nnu-i cum l-ai crezut\ndinafară pîine\ndinăuntru cîine.\n\n233 - După nume trandafir\ndupă fapte borș cu știr\ndinafară busuioc\ndinăuntru jar și foc.\n"
}