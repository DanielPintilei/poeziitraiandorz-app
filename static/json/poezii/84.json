{
"t" : "De cînd la Cină",
"d" : "",
"s" : "De cînd la Cină ucenicul\npe Sînul Tău s-a rezemat\no, cît adînc de suferințe\nla Sînul Tău s-au alinat!\n\nDe cînd a temerii-ntristare\ndin inimă-i s-a liniștit\no, cîte valuri zbuciumate\nla Sînul Tău s-au potolit!\n\nCît zbucium,\nce potop de lacrimi,\nce deznădejde și cît plîns,\nla Sînul Tău Isuse Doamne,\ns-au alinat,\ns-au șters,\ns-au stîns!\n\nCe munți de fărdelegi și patimi\nce sufletul ne-a-mpovărat\nde peste conștiința noastră\nIsuse, - i-ai îndepărtat!...\n\nO, cîte Magdalene oare\ncu plîns păcatul și-au stropit\niubirea Ta-nțelegătoare\nși iertătoare au găsit!\n\nȘi cîți tîlhari ce se-ndreptară\ncăindu-se cu plîns amar\niertarea fără de măsură\nla Tine au aflat în dar.\n\nCe mari poveri au fost acelea\npe care Tu ni le-ai luat!\nIsuse, Sfîntă Jertfă-a Milei,\ncu ce Preț Scump ne-ai cumpărat!\n\nCît bine ne-a făcut pe lume\ncei ce la Tine ne-au adus,\ncînd vom plăti recunoștința\npe care-o datorăm, Isus?...\n"
}