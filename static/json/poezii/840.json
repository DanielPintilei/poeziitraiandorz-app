{
"t" : "Din părțile Banatului",
"d" : "",
"s" : "1 - Lucrurile mari adesea mai frumos le spui tăcînd\nși-nțeleptul, pe tăcere îl cunoști în primul rînd.\n\n2 - Cine cerne ziua-ntreagă\nnu mănîncă pîine,\n- cine fără rost aleargă\ncerșetor rămîne.\n\n3 - Omul care mult vorbește\nlucrul nu-și mai isprăvește,\nvorbăria cui îi place\ntreabă de nimica face.\n\n4 - Cel care vorbește vinde\ncel ce tace strînge-n sac,\nînțeleptul mult adună\nvorbărețul - stă sărac.\n\n5 - Prieten bun e-acela care îți dă sfaturile bune\nnu acela ce te-nalță orice nebunii a-i spune.\n6 - Croitorul bun n-aruncă nici un petic cît de prost\nomul înțelept n-aruncă nici o vorbă fără rost.\n\n7 - Mai puține să vorbești\nși mai mult să te gîndești\ncăci îți cruți viața ta\ndac-ai să te porți așa.\n\n8 - Decît o sută de cîștiguri mai bună-i o economie\ncăci cumpătarea te ferește de patimi și de datorie.\n\n9 - Împreună noi vorbim\ndar în parte auzim,\nfiecare în alt fel\nși-nțelege cum vrea el.\n\n10 - Pe cel prost nu-l poți aduce, oricît vrei, la adevăr\ntotdeauna el se-ncurcă în te-miri-ce fir de păr\nînsă omul cel cuminte și cu cugetul curat\nînțelege și iubește ce-i frumos și-adevărat.\n\n11 - Cu mulți ești frate-adeseori\ndar pungile nu vi-s surori,\n- rari sînt prietenii-ncercați\nce și la pungă-ți pot fi frați.\n\n12 - Unii s-apropie-ntr-atît\nde nu-i pot da iubirii loc\n- mereu sfîrșitul e urît\ncînd e păcatul la mijloc.\n\n13 - Să nu calci pîinea ce-o mănînci\nși celui bun să nu-i dai brînci\nși cui te-a ajutat cîndva\nsă nu-i faci rău în viața ta.\n\n14 - Cînd ți-ai învins mînia, învins-ai un dușman\ncînd ea te-a-nvins pe tine, ești rob la un tiran.\n\n15 - Chiar cînd lucri cel mai greu,\nsă muncești voios mereu\ncînd muncești nemulțumit\nești de două ori muncit.\n\n16 - Nu numai la o ploaie coliba ți-o zidești\n- pentru o viață-ntreagă fă orișice muncești.\n\n17 - Căciula ce te strînge\nn-o cumpăra nicicum\n- cu omul rău și lacom\nsă nu te duci pe-un drum.\n\n18 - Mincinoșii cei mai jalnici sînt cei care nu mai pot\na ști nici ei adevărul - ci tot fleacuri îl socot.\n\n19 - Fugi mereu de mincinosul care știe orișicui\ncîte-o vorbă-adevărată, pune în minciuna lui.\n\n20 - Unde-și face omul munca,\nde acolo să trăiască,\n- dacă-i împărțeala dreaptă\nși o cinste sufletească.\n\n21 - Ține-ți sacul frumușel\npînă poți primi purcel\n- înțelege vremea ta\nși prilejul nu-l scăpa.\n\n22 - Da la vîrf începe stogul\nși din capăt brazda dreaptă\n- fă ce faci cu rînduială\nși cu minte înțeleaptă.\n\n23 - Unde-s mulți cocoși cîntînd\ngreu vezi ziua revărsînd\n- unde-s mulți poruncitori\ngreu vezi pace deseori.\n\n24 - Unde inimii i-i drag\nstă și gîndul ca un steag,\nunde inimii-i străin\ngîndurile nu mai vin.\n\n25 - Cînd iubirea-i scurtă, e suspinul lung\nzilele frumoase nimănui n-ajung.\n\n26 - Unde-i dragoste puțină\npoți afla ușor pricină,\nunde-i dragoste curată\nn-o mai afli niciodată.\n\n27 - Meșterul cel bun, la lucru,\ncîntărețul, la cîntat,\nbunul prieten la nevoie,\n- se cunosc cu-adevărat.\n\n28 - Mărul putred totdeauna strică multe mere bune\n- prietenia cu stricații te va duce-n stricăciune.\n\n29 - Oaia care e rîioasă\nstrică turma cea frumoasă,\n- unul dacă-i rău și hoț\nface nume rău la toți.\n\n30 - Nu jindui avutul nedrept și nemuncit\ncă roada-i blestemată și gustul otrăvit\n- fii mulțumit cu roada cinstitei tale munci\ncă nu-i nici împăratul mai fericit atunci.\n\n31 - Nu-i nicăieri în viață un loc să ai de toate\nchiar fără nici o lipsă, pe lume, nu se poate.\n\n32 - Mai bine-un iepure-n frigare\ndecît o sută între spini\n- puținul tău cinstit mai bun e\ndecît belșugul la străini.\n\n33 - Cloșca ce-și tot schimbă cuibul nu mai scoate pui în veac\nsluga tot schimbînd stăpînii moare slugă și sărac\npomul tot schimbîndu-și locul se usucă fără rod\n- omul ce-și tot schimbă munca și credința\n- e-un nerod.\n\n34 - Trece vara ca o pîine,\nvine iarna ca un cîine\n- trece vara petrecînd\nvine iarna tremurînd.\n\n35 - Ascultă cucul cînd îți cîntă, căci dacă tace, în zadar,\nși fierul pînă-i roșu bate-l, de vrei să fii bun potcovar\nși orice lucru fă-l la vreme\n- căci dacă trece timpul său\nvei aduna în loc de roade zadarnice păreri de rău.\n\n36 - Cine-și bate des nevasta își dă-n sacul cu făină\ncu cît dă mai mult cu-atîta îi rămîne mai puțină.\n\n37 - Soțul este stîlpul casei\niar soția-i ușa ei\npînă ușa este bună stă și stîlpul cu temei\n- cînd slăbește ușa casei și se mișcă după vînt\nîn curînd de ploi și vînturi vezi și stîlpul la pămînt.\n\n38 - În cuptorul cel încins\npui un lemn și iar e-aprins\n- cînd ți-e soțul necăjit\ntaci, și-l lasă liniștit,\ncăci o vorbă rea de-i spui\niar aprinzi mînia lui.\n\n39 - Sărăcia cu cercei\nvai și-amar de capul ei.\nFudulia fără cap\nstă și umblă ca un țap.\n- Nu-i nimic mai rîs în sat\nca și prostul îngîmfat.\n\n40 - Nu-i mai cu folos zăbavă ca al cărților citit\ncăci în ele omul află tot ce-i mai frumos gîndit.\n\n41 - Adevărul, ca oleiul pe deasupra apei iese\ncine-l are, va cunoaște răsplătirile-i alese.\n\n42 - Din vorbă-n vorbă se arată\nce-i adevăr și ce-i minciună,\n- butoiul gol, sau plin, se vede\ndin zgomotul cu care sună.\n\n43 - Mai rușine e a zice că cunoști, ce nu cunoști,\ndecît a nu ști,\n- că-n urmă te vor rîde și cei proști.\n\n44 - Jocul, prea peste măsură,\nva sfîrși cu-o lovitură\ntotdeauna ce e prea\nva sfîrși cu-o vorbă rea.\n\n45 - Bun, nu-i cel ce rabdă răul\nci-i acel ce face bine\n- omenia-i datoria omenească la oricine.\n\n46 - Bunătatea e frumsețea ce cu sufletul o vezi\nși cu care totdeauna inima ți-o desfătezi.\n\n47 - Bunul-simț este-nsușirea cea mai de dorit oricui\nnu-i nimic, cînd el lipsește, să poți pune-n locul lui.\n\n48 - Cînd latră cîinele bătrîn\nsă nu mai stai cu mîna-n sîn\nci ieși degrab și-ți ia un par\ncă el nu latră în zadar.\n\nCînd îți grăiește-un om pățit\nurmează-i sfatul negreșit\ncăci vai de cel necumpătat\nce rîde cînd e-nștiințat.\n\n49 - Dintre doi care se ceartă cel mai înțelept e-acel\ncare tace mai-nainte, chiar cînd nu-i de vină el.\n\n50 - De la glumă-ajungi la ceartă,\nde la vorbă-ajungi la faptă,\nde la mic ajungi la mare\n- cînd nu-i minte și-nfrînare.\n\n51 - Capul minții e măsura\ncalea ei, - învățătura,\n- cine are cap și cale\numblă bine-n toate-a sale.\n\n52 - A cinsti părinții, este cea mai sfîntă datorie\ncine și-o-mplinește vrednic, e cinstit pe veșnicie.\n\n53 - Cine-n față te cinstește\niar în spate clevetește,\neste omul necinstit\n- va sfîrși nesuferit.\n\n54 - Pe străin cînd vine-n casă\nsă-l primești și să-i dai masă,\nsă-l cinstești cum se cuvine\n- căci te vei cinsti pe tine.\n\n55 - Dacă-n certuri nu te bagi\nnici o pagubă nu tragi, - \ndacă nu vrei s-ajungi rău\ntaci și du-te-n drumul tău.\n\n56 - Cinstește-l pe cinstit oriunde\nîn orice haină-ar fi-mbrăcat,\ncăci cinstea-i haina și mai scumpă\ndecît veșmîntul de-mpărat.\n\n57 - Cinstea nici se poate vinde\nși nici cumpăra cu bani\ncei ce-o pot ori da, ori cere,\nnu-ți sînt prieteni ci dușmani.\n\n58 - Limba nu ucide, însă face-o rană\nmai amară ca o viperă dușmană.\n\n59 - Pe-orice drum în lume, de-un cinstit e greu\ni-e ușor doar drumul către Dumnezeu.\n\n60 - Cînd treci pe lîngă orbi, oricînd\nînchide-ți și tu-un ochi trecînd\nmăcar să pari, dacă nu ești\n- căci altfel poți s-o și pățești.\n\n61 - Cum părinții sînt o cinste pentru fiii lor cuminți\ntot așa pot fi copiii, laudă pentru părinți.\n\n62 - Către părinți, ai datoria, cît jumătate spre Hristos\nsă pui în ea întotdeauna ceva înalt și cuvios.\n\n63 - Părinților le datorăm\nlumina-n care ne formăm\n- dar viața datorăm mereu\nîntreagă, doar lui Dumnezeu.\n\n64 - Rău e cînd nu știu părinții judeca pe fiii lor\ndar mai rău, cînd fiul este la părinți judecător.\n\n65 - Cioplește-ntîi cuvîntul apoi îl scoate-n lume\ncăci cum scoți tu cuvîntul, îți scoate și el nume.\n\n66 - Cuvîntul spus odată în veac nu-l mai adui\n- precum de foc, ai grijă, de vorba care-o spui.\n\n67 - Nemulțumitului, se ia\n- napoi un dar ce i s-ar da\n- căci cel mereu nemulțumit\ne tuturor nesuferit.\n\n68 - Mai fericit e să poți da\nde mii de ori, ca a lua,\nmai fericit e-a dărui\nde mii de ori, ca a primi.\n\n69 - Cu sila poți, la mulți, lua\ndar nimănuia nu-i poți da, - \n- ce bine-i cînd un sfat iubit\ncu bucurie-i și primit.\n\n70 - Dă oricui ce se cuvine\nție-ajungă-ți ce rămîne,\ndă oricui ce-a trebuit\nție-ajungă-ți c-ai plătit.\n\n71 - Cînd pisica nu-i acasă\njoacă șoarecii pe masă\n- cînd nu-i cugetul cinstit\nzici că-i totu-ngăduit.\n\n72 - Să-l asculți pe înțelept\ndar să umbli cu cel drept.\nÎnțeleptul rar e drept\ndreptul pururi înțelept.\n\n73 - Ce e drept nu e păcat\nnici la dat, nici la luat.\n\n74 - Dacă-ai cugetu-nțelept\nstrîmb de-ai sta, tu judeci drept,\ndar cînd cuget negru ai\njudeci strîmb, chiar drept cînd stai.\n\n75 - Cînd dușmanii-s dau binețe, este primul semn de pace\nfericit să fie-acela care primul pas îl face.\n\n76 - Ferește-mă Doamne-n veac\nde prietenii ce tac\ncăci de dușmani - ce vorbesc\nvăd și eu să mă feresc.\n\n77 - Poți împăca dușmanii iertînd mereu tăcut\nși ce-au făcut ei, toate\n- și tot ce n-au făcut.\n\n78 - Nu-ți uita de prieteni, - ca să-i întîlnești\nnu-ți uita dușmanii, ca să-i ocolești!\n\n79 - Cînd ești gata, și poți merge,\nde oriunde, pe-orice vreme,\nde puține ori în viață ai să plîngi\nsau te vei teme.\n\n80 - Numai fapta bună\npoate ca să pună\ncelui ce-o adună\nveșnica-i cunună.\n\n81 - A nu face rău, nu-nseamnă să faci doar o faptă bună, - \ntrebuie să-ți fie bune toate faptele-mpreună!\n\n82 - Roada faptei celei bune\ncinstea are s-o-ncunune,\ndar urmarea faptei rele\ne rușine și belele.\n\n83 - Cei nebuni promit ușor:\nce nu pot sau ce nu vor,\ncei cuminți: ce pot și vreau;\n- sfinții nu promit, ci dau.\n\n84 - Orișiunde, și la toți\nsă nu spui decît ce poți,\ncă de spui și nu-mplinești\nmincinos te dovedești.\n\n85 - Cine ia cu mînă lungă\npierde și ce are-n pungă,\ncine ia ce nu-i cinstit\npierde și ce-i drept muncit.\n\n86 - Cel ce nici flămînd nu fură\nși nici însetat nu ia\neste cel mai cu virtute\nși mai drept în calea sa.\n\n87 - Vai de cel ce ține minte numai c-a fost pedepsit\nînsă uită de păcatul pentru care-a fost lovit.\n\n88 - Mare lucru e să știi\nsă-ți crești vrednici pe copii.\nnestricînd pe cei iubiți\nși-ndreptînd pe cei greșiți.\n\n89 - Îndreaptă-ți vina orișicînd\naceasta fă-o-n primul rînd, - \ngrăbind să-ndrepți ce ai greșit\nte dovedești un om cinstit.\n\n90 - Tineretul, înaintea celor mai bătrîni, se cere\na avea urechi nu gură, - ascultare și tăcere.\n\n91 - Înțeleptul cînd deschide gura lui, tu-nchide-a ta\ncăci atunci e-ntotdeauna mai cuminte-a asculta.\n\n92 - Cînd te uiți la gura lumii și te iei s-asculți de toți\nai s-ajungi în fundul gropii\n- și-apoi scapă, dacă poți!\n\n93 - Ai dreptate a ierta\nnumai ce-i în contra ta\n- ce-i în contra altuia\ndoar acela va putea.\n\n94 - Cînd te faci judecător\ntu să știi că ești dator\nnumai vina altora\na o trece și-a ierta...\n\n95 - Haina, pentru-mbrăcăminte,\nnu spre fală să ți-o faci, - \nde ești om, sau nu,\nse vede și din felul cum te-mbraci.\n\n96 - Luxul nu-i îmbrăcăminte\ncum nebunul, om cuminte.\n\n97 - Este și îmbrăcăminte\nce dezbracă-n plină stradă\npentru cel ce are minte\ne rușine și s-o vadă.\n\n98 - Minciuna-i mama-nșelăciunii,\n- de-aceea orice mincinos\ne și înșelător, iar asta îl face și mai păcătos.\n\n99 - Cine vrea să-nșele pe-altul, se înșală tot pe sine\ncăci cum nici nu se gîndește plata răului îi vine.\n\n100 - Deschide-ți ochii la-nceput\nnu după ce-i tîrgul făcut,\ncăci prea tîrziu, e în zadar\ntrecutul nu se-ntoarce iar.\n\n101 - Înșelînd ți-arați dorința ca să fii și tu-nșelat, - \nfiecare să se-aștepte la răspunsul meritat.\n\n102 - Oamenii sînt unii cu-alții împreună pe pămînt\n- să se-ajute unii cu-alții,\n- toți îndatorați își sînt.\n\n103 - E mai lesne întrebarea, decît e răspunsul ei,\n- să-ți alegi întotdeauna cui îi dai și cui îi cei’.\n\n104 - Cine-ntreabă rar greșește\nmintea bună căi găsește, - \ncine face și nu-ntreabă\ndes greșește - mintea slabă.\n\n105 - La așa-ntrebare, un așa răspuns\ndacă-s pe măsură, fie-le de-ajuns.\n\n106 - Cu-ntrebarea\ntreci și marea\ncu tăcuta\njoci bătuta.\n\n107 - Gura ce-nțeleaptă este ca fîntîna cea curată\nface tuturora bine, rău la nimeni niciodată.\n\n108 - Arată și cu fapta știința ce-o înveți\ncă vorba, numai vorba, adesea n-are preț.\n\n109 - Mai bine fii mustrat de omul\ncel înțelept și drept și bun\nca lăudat de cel netrebnic\nși fără cinste și nebun.\n\n110 - Înțeleptul, ca albina, caută numai ce-i frumos\nși alege ce e bine, ce e drept și de folos.\n\n111 - Înțeleptul se-nvoiește orișicum, doar s-aibă pace\ndar cu prostul n-ajungi bine\norice-ai vrea și orice-ai face.\n\n112 - Nu te arăta-nțelept\nîn tot locul, - că nu-i drept\n- ca să fii la adăpost\nuneori te fă și prost.\n\n113 - Vorbește ca un înțelept\nși-nfăptuiește ca un drept\nși umblă ca și cel curat\n- atunci ești om adevărat.\n\n114 - Buna-nvățătură, fără trai frumos\nfloare minunată, fără de miros.\n\n115 - Precum sfînta bucurie inima ți-o-nviorează\nastfel sfînta-nvățătură mintea ta o luminează.\n\n116 - Omului cu-nvățătură\nmiere scumpă-i stă pe gură\ndar numai cine-i albină\nștie s-o strîngă și s-o țină.\n\n117 - Toate fiarele sătule odihnesc și dorm odată\nnumai lacomul nu doarme și că are nu s-arată\norișicît ar fi să strîngă n-are veșnic îndestul\norișicît și-ar umple burta niciodată nu-i sătul.\n\n118 - Lenea-i sora sărăciei,\nele, fiicele urgiei...\nși pe soare și pe lună\nele umblă împreună,\nîmpreună dorm în șură\nîmpreună foame-ndură,\nîmpreună-n zdrențe-ncată\nși-mpreună pier odată.\n\n119 - Cine vara-n umbră doarme\niarna suferă de foame,\ncine vara stă lungit\niarna tremură lipsit.\n\n120 - Lenea-i mama multor rele,\nmunca te scapă de ele.\n\n121 - Lenea nu e odihnire\nde-aia n-are mulțumire.\n\n122 - Lenea-i toată nelucrarea, tot ce trece spre mai jos\nnumai munca și iubirea te înalță spre frumos.\n\n123 - Înțeleptu-nvîrte limba și de șapte ori-nainte\napoi scoate dintre buze cele cîteva cuvinte.\n\n124 - Pe bou îl legi de coarne,\npe om de limbă-l leagă\nde vrei să ții la viață\nși cinstea de ți-e dragă.\n\n125 - Adesea limba taie, ca sabia, mai tare\niar rana ei adesea e fără vindecare.\n\n126 - Minciuna e ca norul negru: întunecă-adevărul sfînt\nînțelepciunea-i ca lumina care-l arată pe pămînt.\n\n127 - Cel ce se-nvață cu minciuna\ne cum ar coborî pe-o scară:\no treaptă-i grea, - căci celelalte\nușor, pe urmă, le coboară.\n\n128 - Omul cel cinstit nu-și poate apăra așa-ndîrjit\ncinstea lui, - ca mincinosul vina sa, descoperit.\n\n129 - Cui prea spune-n sus și-n jos\ncă el nu-i un mincinos,\ntrebuie să-l crezi din toate\npoate nici pe jumătate.\n\n130 - Nici o boală nu-i mai rea\nca a nu te sătura,\ncăci omul nesățios\ne urît și dușmănos,\nducînd trai nestăpînit\ne de toți disprețuit.\n\n131 - Cînd păunu-și umflă coada, capul sus cu fală-și ține\ncînd se uită spre picioare, - și-l apleacă de rușine.\n- Nu e om, - căutîndu-și bine spre păcate și scăderi -\nsă nu vadă că nu-i altul, mai cu vină, nicăieri.\n\n132 - Cînd mîndria-n suflet vine\no să-ți vină și: - rușine,\npizmă, laudă, venin\nși-ncă multe rele vin...\n\n133 - În clipele mîndriei\n- ce bine de-ai putea\ngîndi la cîte rele dintr-însa pot urma.\n\n134 - Cu-un mînios nu te certa\ncît este-n mînia sa,\nci las-să-i treacă, și apoi\nvedeți ce-a fost între-amîndoi.\n\n135 - Să-ți apună-a ta mînie cînd și soarele apune\nca să poți în ceasul serii sta, cu-ai tăi, la cele bune\nfără inimă-apăsată, fără duhul tulburat\nnumai astfel o să-ți fie sufletul despovărat.\n\n136 - Supărarea cea de seară, lasă-ți-o pe dimineață\ndacă vrei să ai în casă cea mai liniștită viață.\n\n137 - Cel furios e ca și ploaia ce trece repede spre munți\ncînd vezi că vine, las-să treacă\n- e mult mai bine să n-o-nfrunți.\n\n138 - Munca-i datoria care are-n sine plata sa\norișicine și-o-mplinește, află bucurie-n ea.\n\n139 - Într-o viață-adevărată nu-i nimic pe jumătate\nnici în muncă,\nnici în cîntec,\nnici în dragoste\n- ci-s toate\ntoate-acestea-mpreunate cu curaj și bucurie\nfac eroul muncii, omul de-o înaltă vitejie.\n\n140 - Cine vrea să aibă casă totdeauna fericită\naibă dragoste curată, bucuroasă și-nnoită.\n\n141 - Celui care-ți vine-n casă,\ndacă vrei să-i dai ceva\npune-i bucuros pe masă,\nnu-l mai întreba de vrea...\ncăci și a-ntreba, și-a spune, lucru-acesta - nu-i frumos\n- cine-ntreabă de ți-e foame, știi că nu-ți dă bucuros.\n\n142 - Cine fură-și ia răsplata\ncine dă - și-o ia la fel,\norice rău, ca orice bine\nare plata lui, în el.\n\n143 - Chiar cel mai mic vrăjmaș al tău\nîți poate face-un mare rău.\n\n144 - Ori vorbește cum ți-e portul\nori te poartă cum vorbești\n- dacă vrei să te respecte\ncei cu care te-ntîlnești.\n\n145 - Pentru buna faptă\nn-aștepta răsplată,\n- inima curată\npentru ea ți-e dată.\n146 - Vaca slabă toată cioarda de rușine-o lasă\n- un nerușinat, rușină pe toți cei din casă.\n\n147 - Băutura-ntîi e boală, apoi moarte și pierzare\nmai mulți se îneacă astăzi în pahar decît în mare.\n\n148 - Hărnicia-ți dă de toate\ncumpătarea - sănătate\nrugăciunea - mulțumire\nși credința - mîntuire.\n\n149 - Fumătorul își aruncă, el cu mîna lui, acum\nîntîi banii, apoi viața, apoi sufletul, în scrum.\n\n150 - Orice supă să o lauzi numai după ce-ai mîncat,\norice zi s-o lauzi numai după ce s-a înserat,\norice om să-l lauzi numai\ndupă-al morții lui hotar\n- altfel toate-s schimbătoare: poți să te înșeli amar.\n\n151 - Cînd pui munca de-ți așterne\nchiar și pietrele-ți par perne\ncînd pui foamea să-ți gătească\nmănînci masă-mpărătească.\n\n152 - Nu tulbura izvorul din care ai băut\nnu-ntoarce rău acelui ce bine ți-a făcut.\n\n153 - Lăcomia după bani\nface omului dușmani\nși pe-ai lui și pe vecini\nși pe frați și pe străini\nși pe Dumnezeu Cel Sfînt\nși-n viață și-n mormînt.\n\n154 - Chiar cînd e sfărmată harfa coarda tot mai plînge\nchiar cînd e zdrobit altarul focul nu se stinge\nchiar cînd cel drag nu mai este - a rămas iubirea\nchiar cînd dragostea se duce, nu pierzi amintirea.\n\n155 - Mai prețios e-un miel decît o turmă-n China\n- decît o mamă-n depărtări, mai bună e vecina.\n\n156 - Dacă faci cu lupul pace, tu securea gata ține\npacea lui e viclenie nu-i odihnă pentru tine.\n\n157 - Sfat și sare - dacă ai -\nnumai cui le cer - să dai.\n\n158 - Dracul nu-ți ia decît ceea ce-i dai tu cu voia ta\n- răul ce ți-l faci tu singur nu ți-l poate nimenea.\n\n159 - Colivia cea mai scumpă păsărica n-o hrănește\n- ce folos de-alese daruri celui care lenevește?\n\n160 - Și cocoșul face ouă cînd e omul norocos\n- celui harnic totdeauna grîu-i crește mai frumos.\n\n161 - Nu e bob de grîu să n-aibă și tărîțe prin făină\nînsă unele-au mai multă pe cînd altele puțină,\n- nu e nici un om să n-aibă și scăderi\n- cînd cauți mai bine\nînsă mai de preț e-acela ce le are mai puține.\n\n162 - Dacă vrei cu bucurie să petreci la bătrînețe\nai de grijă totdeauna să-ți pui frîu în tinerețe.\n\n163 - Ca și clopotul cel mare urlă vorba rea și tună,\n- într-o clipă se aude peste-o țară cum răsună\nînsă vorba cea de bine e ca viersul de chitară:\ncît de dulce să răsune rar se-aude pîn-afară.\n\n164 - Cît trăiești pe lumea asta tot înveți necontenit\n- numai omul prost se crede c-a ajuns desăvîrșit.\n\n165 - Și vulpea doarme, dar și-n vis tot la găini gîndește\n- și cei răi tac, dar gîndul lor tot rele urmărește.\n\n166 - Cu meșteșugul și cu gura duci greul jumătate\ncu gura și cu meșteșugul - duci cealaltă parte.\n\n167 - Nu bîrfi pe nimeni, spune numai bine\ncă-nnegrind pe altul nu te-albești pe tine.\n\n168 - Cai visează-un lup flămînd,\npîinea-i la sărac în gînd,\nțara lui la cel pribeag,\nprietenul - la prieten drag.\n\n169 - Omul după vorbă-l vezi\nca și nuca după miez,\n- miezul sec - vorba ușoară\nfocu-l arde, vîntu-l zboară.\n\n170 - Dacă ai o ciorbă caldă și-o soție iubitoare\nnu mai vrea nimic pe lume\n- ai averea cea mai mare.\n\n171 - Dacă vrei soție bună ia aminte și-nțelege\ntu mai mult decît cu ochiul, cu urechea ți-o alege\nia aminte totdeauna nu prea mult frumsețea sa\nci la ce-auzi despre dînsa\nși mai mult ce-auzi din ea.\n\n172 - Unde-i o femeie rea\ndracul n-are ce căuta.\n\n173 - Cînd prinde să vorbească banul\natuncea adevărul tace, - \ncînd vezi minciuna că se caută,\nretrage-te și-i lasă-n pace.\n\n174 - La ce dascăl te vei duce așa școală-i învăța,\ncum e cartea ce te-atrage, așa-i pregătirea ta,\nși cum ți-este pregătirea așa-i fapta vieții-ntregi\niar la urmă cum ți-e fapta, așa plată-ai să culegi.\n\n175 - Cine se învață singur are-un slab învățător\n- după ani își vede-adesea munca grea și fără spor.\n\n176 - Măsoară de mai multe ori pîn-să croiești o dată\n- cînd faci ce nu mai poți să-ndrepți,\n- ai grijă necurmată.\n\n177 - Găinile să se ascundă cînd spune vulpea că postește\niar soțul bun să aibă grijă\ncînd celălalt se lingușește.\n\n178 - Fiul ți-l căsătorește cînd vei vrea și cum poftești\nfiica însă, cînd ți-o cere și cum poți\n- nu cum gîndești.\n\n179 - Cînd va fi să mergi la luptă, tu să faci o rugăciune\ncînd va fi să mergi pe mare, două rugăciuni tu spune\ndar cînd mergi să cauți soție de trei ori întîi te roagă\n- dacă umbli rău atuncea rea-ți va fi viața-ntreagă.\n\n180 - Proștii n-au să-ncărunțească de prea multe griji nicicînd\nînsă cel cuminte-și face grijă pentru orice gînd\ncăci el știe ce răspunde pentru orice pas al său\n- nu-i tot una că un lucru e spus bine sau spus rău.\n181 - Soția nu e ca o cizmă,\nsau ca un băț,\nsau ca o șea\nsă poți să o arunci atuncea\ncînd nu-ți va mai plăcea de ea\nde-aceea bine te gîndește cît încă nu v-ați cununat\ndar de-ai luat-o taci și du-o,\n- n-o lepăda că faci păcat.\n\n182 - Prietenia ne-ncercată\ne ca nuca negustată\nîncă n-ai putut vedea\ndacă-i bună sau e rea.\n\n183 - Gura cea deschisă nu rămîne goală\ncînd ții poala-ntinsă tot prinzi ceva-n poală.\n\n184 - Nu de lege să ai teamă\nci s-ai de judecători\nlegea totdeauna-i dreaptă,\nînsă ei - arareori.\n\n185 - Cînd un om din suflet plînge, chiar cei orbi vor lăcrima\ncînd e-o inimă mișcată\n- și-altele se vor mișca.\n\n186 - Viitorul e al celor care știu mai mult s-aștepte\n- stăruința și răbdarea sînt cele mai-nalte trepte.\n\n187 - Cu Binele călătorește pe orice mări că nu te-neci\ndar fără Dumnezeu vreodată nici pragul casei\nsă nu-l treci;\ncînd ești cu El, tu poți fi sigur de ajutor la orice greu\ndar cine oare să-ți ajute cînd tu ești fără Dumnezeu?\n\n188 - Nu-ți arunca greșeala asupra nimănuia\nușor îți pare sacul pe umărul altuia.\n\n189 - Bețivul caută reazem de-un stîlp, oricît de mic,\nsoția caută-n viață un soț cît mai voinic\nși fiecare simte nevoia de-a avea\nun reazem lîngă sine\n- dar mulți nu-l știu păstra.\n\n190 - Iubirea de părinte nici seceta n-o seacă,\nnici flacăra n-o arde,\nnici apele n-o-neacă,\nnici zidul n-o desparte,\nnici marea n-o cuprinde\nnici munții n-o acopăr\n- iubirea de părinte...\n\n191 - Omul fără de soție e ca oaia fără lînă\ncînd e vînd și frig și ploaie, - \nși-i departe de la stînă\ndar cel cu soție bună e ca-n dulcea zi cu soare\n- cînd o are, rar cunoaște,\ncînd cunoaște, rar o are.\n\n192 - Drept în veci e Adevărul\npe oricare drum e\ndar judecătorii-l strîmbă\nprea ades în lume.\n\n193 - Cel singur suferă ca gîsca ce n-are apă pe zăvoi\nîi e ușor numai cînd zboară\n- că nu se uită înapoi.\n\n194 - Sfatul bun mai mult te-ajută\ndecît un colac pomană,\ncăci colacul iute trece\nsfatul bun e-o lungă hrană.\n\n195 - În mincinoși să nu te-ncrezi\ndecît cînd în sicriu îi vezi,\n- dar tot ce spun în moartea lor\ne-un adevăr îngrozitor.\n\n196 - Gîndul la un bun sfîrșit,\ndă vieții drum cinstit.\n\n197 - Chiar cel mai mare împărat\nla urmă tot e-nmormîntat\nși-n cel din urmă pat e pus\ntot cu lopata - cînd e dus.\n- Ia și tu seama om străin\ncă și tu mori, - să mori senin.\n\n198 - Ca să te scapi de-un hoț în codru\nîți trebuie-un ciomag să ai\nde un slujbaș,\ncu pungi de ruble, pe săturate dacă-i dai,\nde un sărac cu-un strop de pîine,\nde un străin cu-un scurt popas\nde moarte însă doar cu viața și sufletul ce ți-a rămas.\n\n199 - Soția nu-i ca instrumentul ce-l pui afară rezemat\nși-l uiți dac-ai cîntat cu dînsul\n- ea cere grijă necurmat.\n\n200 - Dacă proștii toți din lume cușme albe ar purta\nca o turmă de oi albe lumea-ntreagă-ar arăta\n- căci acei ce-și duc viața ușuratic și-ncîlcit\nîn păcat și-n necredință - sînt un număr nesfîrșit.\n\n201 - Cum e o lupoaică din pădure,\nși mama vitregă-i așa\natîta milă și iubire și bunătate vezi și-n ea.\nFemeia credincioasă însă chiar mamă vitregă fiind\nva fi mai mult ca mama bună, de dragul dragostei iubind.\n\n202 - Bunătatea-n cel bogat\ne ca roua-n praf uscat\nși ca noru-n cer senin\nvine rar și stă puțin\ndar în omul credincios\nține-n veci cu rod frumos.\n\n203 - Oamenii au înăuntru ceea ce-au superior\nanimalele-nafară, - asta-i deosebirea lor,\nom e cel condus de partea cea de sus a firii sale\n- cei conduși de partea joasă nu sînt oameni ci-animale.\n\n204 - Cîștig bun este tăcerea\npagubă e vorba multă\nvinde cel care vorbește\ncumpără cel care-ascultă.\n\n205 - Munca este sănătate la oricine-n orice fel;\npiere de rugină plugul care nu lucrezi cu el.\n\n206 - Nu disprețui măgarul c-ai ajuns să-l călărești\n- și de nimenea nu rîde că nu știi cînd îl dorești.\n\n207 - Stăruința totul poate\ncînd e iubitoare\nruga mamei te va scoate\nși din fund de mare.\n\n208 - Cei obișnuiți cu greul sufăr dar nu gem\nde zăpadă niciodată munții nu se tem.\n209 - Numai șoarecii sînt veseli cînd pisicile lipsesc\n- cînd nu este pază bună, hoții toți se-mbogățesc.\n\n210 - Bizuiește-te întruna numai pe puterea ta\n- cînd te bizuiești pe alții greu ajungi să faci ceva.\n\n211 - Dacă vrei să ai, cîștigă\ndar păstrează bine-oricînd\n- cînd ții pîinea-n sac la altul o să fii mereu flămînd.\n\n212 - Legată ține-ți limba ta\nvorbind puțin - vei cîștiga\nvorbind prea mult, vei păgubi\nși prea ades te vei căi.\n\n213 - Cinstit să fii în fapte\nși drept în orice-ai să vorbești\n- urechi au gardurile toate\nși ochi au orișice ferești.\n\n214 - Puțin să spui și mult s-asculți\nvei cîștiga la cei mai mulți,\ndar mult vorbind și neascultînd\nvei pierde tot, la toți, curînd.\n\n215 - Cu găleata găurită apa n-ai să poți căra, - \nomului cu gura spartă taina nu-ți încredința.\n\n216 - Ne-ndoios că orice faptă este-a sufletului semn,\ncă oricare semn arată gîndul ce ți-a fost îndemn,\ncă oricare om vorbește după-al vieții sale fel\n- fiecare vas miroase a ceea ce-i pus în el.\n\n217 - Cînd faci bine, totdeauna cercetează-ți gîndul tău:\n- sînt și oameni din aceia ce fac bine cu gînd rău.\n\n218 - Numai cel care iubește are drept a se certa\nsingură iubirea știe cum lovi și cum ierta.\n\n219 - Cinstea sau necinstea se-nvață din cămin\n- în casa lui primește, ce dă cînd e străin.\n\n220 - Cumpătarea este maica sănătății și virtuții\nnumai cei ce-o au pe-aceasta sînt cu-adevărat avuții.\n\n221 - Mestecă-ți mai mult cuvîntul\ndecît mesteci pîinea-n gură\n- cine poate face astfel\nare-o bună-nvățătură.\n\n222 - Un cuvînt plăcut îți este ca o zi de primăvară\nori de unde te-ai întoarce ai dori să-l afli iară.\n\n223 - Darul mic îl duci acolo de-unde-aștepți un dar mai mare\nasta nu-i întotdeauna, - dar de multe ori, - se pare.\n\n224 - Pentru-a-ți îndrepta cusurul trebuie să știi oricînd\ndisciplina și-ascultarea să le-nveți în primul rînd.\n\n225 - Buna ordine în casă nu se ține cu ciomag\nci cu liniște, cu pace, cu-ascultare și cu drag.\n\n226 - Armonia dinăuntru nu-i ceva impus, silită,\nci atunci e-adevărată cînd din dragoste-i primită.\n\n227 - Ascultarea și răbdarea sînt de-un preț covîrșitor\nnu-i iubire nici izbîndă fără ajutorul lor.\n\n228 - Copilul va-nvăța dreptatea cînd va cunoaște că-i dator\nsă spună drept,\nsă umble-n cinste,\nsă dea respectul tuturor.\n\n229 - Omul de la toate-nvață, de copil și pînă-i mare\ndar în primul rînd părinții îi croiesc prima-ndrumare\ntoți ceilalți nu pot adesea pune altă temelie\nci clădesc numai pe-aceea pusă din copilărie.\n\n230 - Răspunderea pentru-ndrumarea unui copil, cum va trăi\no au în primul rînd părinții\n- cum ei îi cresc, așa va fi.\n\n231 - Toți părinții-ar vrea să-ndrume pe copiii lor frumos\nnumai mulți nu știu s-o facă\n- și-asta-i cel mai dureros.\n\n232 - Creșterea și îndrumarea fiilor e-un lucru greu\nnu se poate niciodată, bine, fără Dumnezeu.\n\n233 - Tineretul totdeauna este bun și crește drept\ndacă are-o pildă bună\nși-un părinte înțelept.\n\n234 - A munci e primul lucru care trebuie-nvățat\npe un tînăr ce dorește a fi om adevărat\nnumai munca îl ajută pe-orice om a crește drept\nbinevoitor cu alții, blînd, puternic și-nțelept.\n\n235 - Uneori și de pedeapsă e nevoie la copii\ndacă vrei pe calea bună să-i povățuiești și ții.\n\n236 - Din virtuți, cea mai frumoasă e bunăvoința-ntîi\nea rămîne celorlalte tuturora căpătîi\ncăci fără bunăvoință orice ai primi sau da\nnumai silă și asprime și povară-ți va părea.\n\n237 - Pilda bună - și mereu\nca s-o dai e foarte greu,\ndar nu-i altceva ca ea\ncînd vrei bine a-ndruma.\n\n238 - Numai trei prieteni siguri are-o viață norocoasă:\ntatăl, mama și soția harnică și credincioasă.\n\n239 - Respectă tot avutul acelui ce asudă\nsă nu-i iei nici o frunză, căci totu-i strîns cu trudă.\n\n240 - Ți-ai dat cuvîntul: - ține-l!\n- oricît te va costa,\nnu ți l-ai dat? ascultă:\n- mai bine nu ți-l da!\n\n241 - Iubirea cea de mamă ca marea-i de adîncă\noricît o-ngroapă-ntr-însa mai este unde încă...\n\n242 - Numai cel care iubește\nare dreptul a certa\ncăci iubirea cînd lovește\nsuferă mai tare ea.\n\n243 - Primește-l după-mbrăcăminte\ndar prețuiește-l după minte.\n\n244 - Orice om se cade totul a avea curat și-ales\nși-n afară,\n- dar năuntru mai întîi, - bine-nțeles.\n\n245 - Să nu te deprinzi să-nșeli\ncă vei face mari greșeli\nși-ai s-ajungi la mari căințe\nori la grele suferințe.\n246 - Cea mai mare-nțelepciune nu e ca să știi mustra\nci să știi a da lumină și să știi îmbărbăta.\n\n247 - Numa-nțelepciunea știe a alege luminos\nce e rău din ce e bine\nși urît din ce-i frumos.\n\n248 - Micșorează-ntotdeauna lauda care-o primești\n- asta are să te-arate că o meriți și-o trăiești.\n\n249 - Unde lipsa ta-ntîlnește lipsa celuilalt vecin,\n- unde orice bucurie o răscumperi cu venin,\n- unde orișice dreptate se cîștigă cu tăria,\n- sau cu furtul și minciuna\n- stăpînește-ți lăcomia.\n\n250 - Nu-i permite niciodată lenea la copilul tău\ncăci, obișnuit cu lenea, va ajunge cel mai rău.\n\n251 - Semnul celei mai urîte și sălbatice culturi\nsînt cuvintele porcoase, multele înjurături,\n- ce respingător și josnic poate fi-un înjurător\nel e vrednic de disprețul celorlalți, al tuturor.\n\n252 - Cumpătare s-ai în toate, modestie și măsură\ncît e bine și cît cere simțul drept de la Natură.\n\n253 - Tînărul ce vrea s-ajungă drept și sănătos și tare\nsă învețe două lucruri: cumpătare, cumpătare.\n\n254 - Recunoaște-ntotdeauna cînd pe drept vei fi mustrat\n- e-un cîștig cînd îți dai seama\ncă nu-i bine ce-ai lucrat.\n\n255 - Ai curaj întotdeauna ca să spui oricui în față\nce spui despre el în spate,\n- ori, atunci, să taci învață.\n\n256 - A-l mustra pe un tovarăș, cînd e el de față-i bine\n- a-l vorbi de rău în lipsă, e nedrept și e rușine.\n\n257 - Orișiunde-ai fi în viață, cît de greu să pătimești\ntu pe nimeni niciodată vezi să nu-l nefericești\ncăci nu om ci fiară este,\n- și mai mult: satan e-acel\nce nefericește pe-alții ca să desfrîneze el.\n\n258 - Nu-i comoară ca soția harnică și iubitoare\n- peste casa ei curată totdeauna este soare.\n\n259 - Soră, mamă și soție, - ai privirile senine\nca să-nseninezi viața celor ce privesc la tine.\n\n260 - Fericire-adevărată dacă vrei să poți afla\ndă-o altuia-nainte și-ți vei regăsi pe-a ta.\n"
}