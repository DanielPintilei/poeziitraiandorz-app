{
"t" : "Ascultarea",
"d" : "",
"s" : "1 - Răsplata ascultării pe drumul cel curat\nva fi cununa cinstei în ceasul luminat\nferice-n veci de tine va fi dacă de-acum\nrăsplata ascultării ți-o cauți pe-al cinstei drum.\n\n2 - Răsplata ascultării o vor primi doar cei\nce umblă cu-Adevărul smeriți cu el și ei\nnu doar vorbind de cinste cum fac cei prefăcuți\nci cînd o fac cu viața atuncea sînt plăcuți\n- ferice-n veci de tine urmașul meu iubit\ncînd ascultării cinstei vei fi un fiu smerit.\n\n3 - Răsplata ascultării e premiul păstrat\nculesului în urma cuvîntului curat\ncînd sufletul ți-e sincer și duhul ți-e smerit\no pace nelumească te face fericit.\n\n4 - Răsplata ascultării e liniștea cînd poți\nsă umbli-n curăție și-n dragoste cu toți\nc-atunci de orișiunde iubirea-ai să primești\ncăci și tu bunătate și dragoste-mpărțești,\n- ferice-n veci de tine va fi copil iubit\ncînd ascultarea-ți este un soț nedespărțit.\n\n5 - Răsplata ascultării sînt fii înțelepți\nce cresc sporind poporul în țara celor drepți\nei sînt un dar și-un aur de cel mai sfînt folos\nce-l dau părinții vrednici spre tot ce e frumos\n- ferice-n veci de tine el meu moștenitor\ncînd și tu și urmașul crești blînd și-ascultător.\n6 - Răsplata ascultării e pacea dintre frați\ntoți cei ce umblă-ntr-însa sînt binecuvîntați\n- ferice-n veci de tine urmașul meu iubit\ncînd tu al ascultării ești un copil smerit.\n\n7 - Ascultarea-i răsăritul celor mai frumoase zile\nfericit cine-are grijă cu ea pregătindu-și-le\nascultarea și tăcerea îți dă liniștea frumoasă\ncare ține toată ziua soarele cel dulce-n casă.\n\n8 - Ascultarea are-ntr-însa cele mai plăcute roade\nce nici apa nu le duce\nși nici vîntul nu le cade\narșița le pîrguiește și furtuna le încearcă\nfericit cel ce cu ele sufletul smerit și-ncarcă.\n\n9 - Nu rămîne de rușine niciodată cel ce-ascultă\nci tăcerea și răbdarea îi dă-nțelepciune multă\niar atuncea cînd vorbește el va și avea ce spune\ncăci tăcerea și-ascultarea l-au umplut de-nțelepciune.\n\n10 - Ascultarea este școala ce te-nvață cel mai bine\ncum să-i prețuiești pe alții\nși să te cunoști pe tine.\n\n11 - Ascultarea e-un amestec de amar și dulce\nînsă ea întotdeauna bucurie-aduce.\n\n12 - Ascultarea e izvorul care-mprospătează\nbunele virtuți oriunde Binele le-așează\ncît se țin în ascultare orice daruri bune\ncresc mereu cu bucurie și cu-nțelepciune.\n\n13 - Ascultarea nu te face robul silniciei\nci te face fiul slavei și al bucuriei\nascultarea nu-i robie ci e libertate\ncăci ea singură te nalță mai presus de toate.\n\n14 - Ascultarea este marea ce adună-n sine\ntoate rîurile care izvorăsc din Bine\nși din ea se nalță norii ce-aduc ploaia bună\ncare face să rodească toate împreună.\n\n15 - Ascultarea și blîndețea sînt surori duioase\ncare stau mereu în casa inimii frumoase.\n"
}