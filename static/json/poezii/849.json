{
"t" : "Bucuria",
"d" : "",
"s" : "1 - O bucurie face cît sute de-ntristări\ndeci caută bucuria pe orișice cărări\niar ca s-o afli - dă-o întîi tu și la toți\natunci și tu asemeni vei strînge cîtă poți.\n\n2 - Fă mereu o bucurie c-o binețe și-un bănuț\ncu acestea cîteodată nici nu știi cît poți s-ajuți.\n\n3 - Cel ce are daruri multe are prieteni prea puțini\noamenii cu mari talente\nsufăr mult și mor străini.\n\n4 - Caută pacea înainte de-a ajunge la război\ndacă ai ajuns la luptă e tîrziu s-o cauți apoi, - \nfă-i la altul bucurie pînă ești cu el aci\nuneori peste-o clipită poate prea tîrziu va fi.\n\n5 - Satul cel mai trist e-acela unde n-ai un prieten drag\nîncuiată-i orice ușă,\ndușmănos e orice prag.\n\n6 - Nu-i negoț mai bun ca munca\nși nu-s bucurii ca-n ea\nnici avere mai frumoasă\ndintre cîte poți avea.\n\n7 - Fă mereu mîncare bună\nchiar și-ntr-un sărac cuptor\nși-o împarte cu un zîmbet fiecui și tuturor\nși-ai să vezi ce bucurie poți să faci și cu puțin\norice dar e cît o sută cînd îl faci cu chip senin.\n\n8 - Cînd n-ai ceea ce dorești\ntu dorește ce primești\natunci bucurie ai\nși duci cel mai pașnic trai.\n\n9 - Lucrul cel mai bun e-acela\ncare-ți este de folos\ntotdeauna cînd îl afli\nmulțumește bucuros.\n\n10 - Cine are sănătate, trebuie s-aibă și muncă\naltfel omul sănătatea în păcate și-o aruncă.\n\n11 - Într-un ceas de bucurie\nstrîngi cît n-ai strîns într-o mie.\n\n12 - Mintea cea mai de pe urmă a romînului s-o ceri\ncăci în ea e-nțelepciunea multor lupte și-ncheieri\nde-ar avea-o fiecare încă de la început\nDoamne, - cîte le-ar mai face\naltfel de cum le-a făcut!\n\n13 - Amînare, amînare, multora le-ai dat pierzare\nminte bună, minte bună - la puțini le-ai pus cunună.\n\n14 - Perii albi și sînul mamei\nsînt pe lume lucruri sfinte\nsfînt respect să ai de ele\nși-n tăcere și-n cuvinte.\n\n15 - Cea mai bucuroasă moarte este cea la timp venită\nunde moartea întîrzie, - viața-i cea mai chinuită.\n"
}