{
"t" : "De cînd ispita",
"d" : "",
"s" : "De cînd ispita prima dată\ncu viclenie m-a-nșelat\nzvîrlindu-mi inima curată\nîn tina primului păcat,\n\nde-atunci am coborît întruna\npe calea morții tot mai jos\nsă mă despart pe totdeauna\nde drumul sfînt și luminos!\n\nUrechea sufletului care\npăcatul mi-o-nfundase greu\nnu mai primi nici o chemare\nca să mă-ntorc la Dumnezeu.\n\nȘi m-aș fi dus mereu la vale\ncăzînd în veșnicul abis\nce m-aștepta acum în cale\nadînc și fioros, deschis.\n\nDar Tu Te-ai îndurat Isuse\nși-n fața morții m-ai oprit\n- cu grija dragostei nespuse\nde mine Te-ai milostivit.\n\n- Cînd m-a atins a Ta-ndurare\neu m-am trezit ca dintr-un vis\nși ochiul sufletului care\nera orbit,\nmi s-a deschis!\n\nSimțit-am dragostea privirii\nși glasul blînd Ți-am ascultat\ndin calea morții și pieirii\neu m-am întors și Ți-am urmat.\n\nȘi Te urmez Isuse-ntruna\nurcînd calvarul fericit\ncăci mi-amintesc întotdeauna\nce har a fost că m-ai găsit!\n"
}