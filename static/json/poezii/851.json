{
"t" : "Cartea",
"d" : "",
"s" : "1 - Cartea bună nu-i aceea care ne distrează-un ceas\nnici aceea ce ne face numai un plăcut popas\nci-i aceea ce ne-aduce pînă nici n-am isprăvit\nși îndemnul și puterea de-a-mplini tot ce-am citit.\n\n2 - Cartea-ți luminează mintea\nși-ți deșteaptă-nchipuirea\ncartea îți dezleagă limba\nși îți curăță vorbirea\nși pe cei mai nobili oameni ți-i aduce împreună\nsă le fii și tu asemeni - numai aia-i carte bună.\n\n3 - Cartea-i cel mai bun prieten și de cel mai bun folos\ncare-ți mustră ce nu-i bine și-ți ajută-n ce-i frumos\n- nu-l îndepărta de tine pe-acest prieten credincios.\n\n4 - Prietenul care-ți vorbește\ndeseori te lingușește\nînsă prietenul ce-ți scrie\nîți vrea numai bine ție\n- dar oricîți și orice-ți spun\nia din tot numai ce-i bun.\n\n5 - Orice timp nefolosit\neste-un aur risipit\ncine-l pierde fără rost\nva muri sărac și prost.\n6 - Cartea este-nvățătorul care îl plătești o dată\nși pe urmă nu-ți mai cere toată viața nici o plată.\n\n7 - Un moment de-l ai scutit\nfolosește-l la citit.\n\n8 - Mulți se supără-ntrebîndu-i\nde mai multe ori ce-ai vrea\ncartea însă niciodată orișicît întrebi din ea.\n\n9 - Cînd nu poți noaptea dormi\ncartea te va liniști.\n\nCînd ești singur și pribeag\ncartea-ți este-un prieten drag.\n\nCînd ai un amar suspin\ncartea este-un bun alin.\n\n10 - Cartea bună e aceea\nce ți-a inspirat ideea\nși-ți dă drumul luminos\nca s-o realizezi frumos.\n\n11 - Pentru orice sfat în lume cine-l dă așteaptă plată\ncartea-ți dă întotdeauna și nu-ți cere niciodată.\n\n12 - Orice prieten care doarme și-l întrebi -\nse enervează\ncartea însă totdeauna poți s-o-ntrebi\nea este trează.\n\n13 - Chiar fîntîna cea mai plină se golește cînd tot iei\ncartea nu-și împuținează apa cît tot scoți și bei.\n\n14 - Cît de plin să-ți fie sacul scade dacă nu mai pui\nnumai cartea nu mai scade, ea dă veșnic orișicui.\n\n15 - Rar prieten nu te spune ori nu te trădează-odată\ncărții poți să-i spui, ea taina nimănui nu ți-o arată\n- drag urmașul meu cuprinde-ți cîte prietenii vei vrea\nînsă nu te-ncrede-n totul numa-n carte,\nnuma-n ea.\n"
}