{
"t" : "Economia",
"d" : "",
"s" : "1 - Fă economie încă de pe cînd e punga plină\nbanul nici să nu se-arunce\ndar nici să nu ia rugină\nnici zgîrcit nu fie omul, nici risipitor nu fie\ncumpătarea te învață vrednica economie.\n\n2 - Orice bănuț fie-ți frumos\nnu-l da pe lucruri de prisos.\n\n3 - Cine-nvață pe copilul său să fie cumpătat\nîi arată cea mai bună cale-a deveni bogat.\n\n4 - Un lucru ieftin nu-l lua\ncăci el prea scump te va costa\nacele ieftine se rump\nde șapte ori cît unul scump.\n\n5 - N-arunca nici o cojiță orișicît e de uscată\noricine aruncă pîinea plînge după ea odată.\n\n6 - Chiar dacă ți-e sacul plin\nia cu-o boabă mai puțin\nazi o boabă - mîine-o boabă\nai cînd lipsă te întreabă.\n\n7 - Dacă poți găti mîncarea și fără acest surcel\nnu-l pune pe foc degeaba\nmîine-ai să te rogi de el.\n\n8 - Dacă te-ncălzește haina fără panglici și gătele\ncruță-ți banii tăi și munca\n- mai frumos ești fără ele.\n\n9 - Orice lucru vezi, - dar care nu-ți lipsește neapărat\nnu-ți da banii, - vine-o lipsă și-o să ai de cumpărat.\n\n10 - Celui cu economie\nleu-i este ca o mie\ncelui negîndit mereu\nmia-i este ca un leu.\n\n11 - N-arunca un strop de apă cînd se veștejește-o floare\nmult e și un fir de ață cînd e cineva ce n-are.\n\n12 - După omul cumpătat\nvine soarele în sat\ndupă cel risipitor\nvine numai ger și nor.\n\n13 - Strînge totdeauna tot ce folosește\nnu știi niciodată unde trebuiește.\n\n14 - De-aruncat poți totdeauna - dacă vrei s-arunci\ndar de-aflat nu poți oriunde\n- și ce faci atunci?\n\n15 - Stai! Nu arunca mîncarea, - e păcat de moarte cînd\neste-o pasăre, ori cîine, ori un om rămas flămînd\ndu-o undeva și pune-o, un stomac flămînd s-o ia\nnici nu știi ce vietate ar muri fără de ea.\n"
}