{
"t" : "Iubirea",
"d" : "",
"s" : "1 - A iubirii-nvățături\nsînt ca Sfintele Scripturi\ndacă le cinstești frumos\nești cinstit și credincios.\n\n2 - Fiul meu, ai vieții pași\nde iubire să nu-ți lași\ncăci atunci ai și părinți\nși copii în veci cuminți.\n\n3 - Dacă semeni cu iubire,\nvei culege cu cîntări\niar iubirea și cîntarea sînt eterne desfătări.\n4 - Unde-i dragostea curată ea-i unire cu ai săi\ndragostea fără unire, e minciuna celor răi.\n\n5 - Cine zice că iubește dar n-ascultă nici un sfat\neste-un mincinos, un iudă, un viclean și-un îngîmfat.\n\n6 - Cine vrea ca numai alții să-l iubească tot pe el\niar el să nu vrea s-asculte\n- este-un lacom\nși-un mișel\ncine vrea să nu se-nșele,\nsă o rupă chiar acum\nși pe veci cu-nșelătorul, care i-a ieșit în drum.\n\n7 - Cine zice de iubire dar n-o are-n viața lui\npoate fi orice pe lume, însă frate sincer nu-i\ncăci care-i un frate sincer, nu doar zice despre ea\nci smerindu-se arată că o are-n viața sa.\n\n8 - Dragostea e ascultare și smerenie și dor\nla oricine vrea să fie fiu iubit și iubitor.\n\n9 - Dacă ești om credincios\nvei trăi iubind frumos\nși-asta nu cîntînd arați\nci smerindu-te-ntre frați.\n\n10 - O, iubirea nu-i cîntare\nnici sărut în primul rînd\nci e pace și-ascultare\nși e jertfă, orișicînd.\n\n11 - Cine are Adevărul are și iubirea Lui\nfără dragoste-Adevărul nu-i prieten nimănui\nnumai cu iubirea soră, Adevăru-i frate bun\npe viața ce le poartă o cunună sfîntă pun.\n\n12 - Cînd vorbești despre iubire,\nîntîi tu s-arați c-o ai\nnumai fapta ascultării știe al iubirii grai\nnumai cine-n curăție și-n smerenie umblînd\nîmplinește ascultarea\n- este-n al iubirii gînd.\n\n13 - Nici adevăr fără iubire\ndar nici iubire fără el\nașa ajungi la mîntuire\ndar pînă-n veci n-ajungi altfel.\n\n14 - Calea dragostei e-n Sus\ncum a fost a lui Isus\nca s-ajungi la Dumnezeu\nea-i un drum frumos - dar greu.\n\n15 - Simpatia este treapta cea dintîi spre prețuire\nprietenia este treapta următoare spre iubire\ndar iubirea este treapta către dragostea fierbinte\ndragostea o ai cînd numai le ai cele trei nainte.\n"
}