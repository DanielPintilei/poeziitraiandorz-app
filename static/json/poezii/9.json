{
"t" : "Suferință - crin din care",
"d" : "",
"s" : "Suferință...\ncrin din care Domnul Și-a-mpletit cununa\nmulți te plîng cînd mergi la dînșii,\neu te cînt întotdeauna\ncăci în leagănul tău dulce\ncînd m-a pus întîi durerea\nam văzut la căpătîiu-mi,\nveghetoare, mîngîierea.\n\nSuferință, soră scumpă\nce mă porți de-atunci cu tine\ncîte bucurii în suflet mi-ai dat tu\nprintre suspine!\nTu m-ai învățat, ca umbre\nși-amăgire și ispită -\nsă le văd pe toate cîte vine lumea să-mi promită.\n\nȘi să aflu ce comoară e primirea slavei sfinte\nși cunoașterea iertării\nși iubirea ei fierbinte\nși-a încrederii odihnă și-alinarea cea plăcută\ncare-o lasă Mîna dulce peste lacrima tăcută.\n\nTu mi-ai dezvelit în suflet zări necunoscute mie\ngura, tu mi-ai pus să cînte\nmîna, tu mi-ai pus să scrie\nși-n iubirea armoniei salbe și cununi s-adune\nfericit cu ele Chipul Domnului să-L încunune.\n\nSuferință, suferință\nastăzi cînd spre ceru-albastru\npe-a recunoștinței aripi\nzboară gîndul meu sihastru\neu Îl rog pe-Acel ce Crucea a purtat-o-n umilință\nsă mă facă să-ți știu prețul\nși frumsețea, - \nSuferință!...\n"
}