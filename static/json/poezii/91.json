{
"t" : "Tu ești și azi Isuse",
"d" : "",
"s" : "Tu ești și azi Isuse tot călător pe-aici\ndar parcă n-ai acuma popor și ucenici.\n\nPrin lume printre oameni treci parcă în zadar\niubirea-i tot mai rece și binele-i mai rar.\n\nSînt parcă numai iude ce umblă după-averi\nMarii și vameși astăzi, nu-s parcă nicăieri.\n\nZachei și Magdalene și Lazări nu mai sînt\ns-a isprăvit și mirul recunoștinței sfînt.\n\nPe calea spre Golgota, pe drumul spre Damasc\nrar merg mironosițe, rari Sauli se mai nasc.\n\nPrin văi de patimi rele mulți credincioși azi pier\ntot mai legați de lume, tot mai străini de cer.\n\nIsuse și-n atîta nemărginit amar\nTu totuși chemi pe oameni, chiar dacă-ar fi-n zadar.\n\nChiar dacă nu-Ți ascultă Cuvîntul Tău Divin,\nchiar dacă El răsună atîta de străin.\n\nTu chemi mereu Isuse și-aștepți pîn-la sfîrșit\nsă nu se scuze nimeni că nu Te-a auzit.\n\nO, lume, nu vrei astăzi s-asculți chemarea Sa\nștii ce-o s-auzi tu însă\ncînd El va înceta?...\n"
}