{
"t" : "Doamne, altă dimineață",
"d" : "",
"s" : "Doamne, altă dimineață\nși alți zori de zi răsar\nînaintea Feței Tale\nrobii Tăi se-apleacă iar\nspulberat-ai negrul nopții\nși-ai ei visuri le-ai gonit\nși ne-arați din nou Isuse\nslava altui răsărit...\n\nPeste negura din suflet\npeste-adîncimi de gînd\nTu ne-aduci lumina dulce,\nraza unui soare blînd\ndupă vuiet de furtună,\ndupă nopți de vijelii\nTu răsai în viața noastră\nzori de sfinte bucurii.\n\nCăci Tu după lupte grele,\ndupă nopți de suferințe\nfaci să vină răsăritul\nmult doritei biruințe.\n- Doamne, peste noaptea lungă\nde necaz în care stăm\nfă să vină mai degrabă\nrăsăritul ce-așteptăm.\n\nLumea-ntreagă azi aleargă\nspre-un nenorocit apus\nluminează tot mai tare\nDoamne, drumul nostru-n Sus\nși-n lumina Ta ne-ndreaptă\npașii noștri pe pămînt\nca scăpați deplin din noapte,\nsă urcăm spre Cerul Sfînt.\n\nLuminați de Fața-Ți Sfîntă\nsă-Ți cîntăm fără sfîrșit\ndupă cea din urmă noapte\nîntr-un veșnic Răsărit!\n"
}