{
"t" : "Minunată și frumoasă",
"d" : "",
"s" : "Minunată și frumoasă Dimineață de Florii,\ntu ne-ai răsărit întîii mărțișori de bucurii!\n\n- Cînd, atunci, treceai Isuse albul inimilor prag\ncurăția și lumina Te întîmpinau cu drag.\n\nȘi în ochii care limpezi strălucesc, puteai să știi\ncît de fericiți Isuse sîntem toți văzînd că vii.\n\n- Astăzi plini de nerăbdare să Te urce pe-alt calvar\nparcă numai vînzătorii Te așteaptă să vii iar.\n\nȚi se-aștern Isuse-n cale chiar și astăzi mărțișori\ndar privirea Ta acuma nu e cea din alte ori.\n\nCît de bine vezi că astăzi, cei ce-Ți cîntă nu Te știu,\ncă n-au ochii strălucire și că-n inimi e pustiu...\n\nCă nu-i milă, nici căință,\nnici dorința lor măcar,\ncă iubirea se-ntîlnește tot mai rece și mai rar.\n\nCă-s în suflete păcate și-s în inimi răutăți\nde aceea bucuria nu-i acum ca alte dăți.\n\nCă-n păcate se scufundă omenirea mai afund\nstricăciunea și desfrîul\nnici măcar nu-și mai ascund.\n\nȘi de-aceea, o Isuse, cînd la noi cobori Tu az’\nparcă Fața Ta e tristă,\nparcă-ai lacrimi în obraz!\n"
}