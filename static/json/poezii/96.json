{
"t" : "Cu Domnul spre Golgota - 2",
"d" : "",
"s" : "E Joi seara...\nSună iarăși semnul stingerii străjerii,\npe Ierusalim se lasă vălul liniștit al serii,\nse coboară înnoptarea, ca un blestem se coboară\nsă apese inimi care vînd, trădează și omoară!\n\nMii de stele lăcrimează noaptea rece și senină\nundeva cu ucenicii Domnul este-acum la Cină\niar cîntarea lor de slavă, legănată lin, coboară\ndulce mîngîind tăcerea și se stinge-ncet afară...\n\n... Dar cum stă cu ei,\npe Domnul întristarea Îl cuprinde:\n- adevăr grăiesc Eu vouă:\nunul dintre voi Mă vinde!...\n\nSe-ntristează ucenicii cînd aud această veste\nîntrebîndu-se cu teamă: Doamne, oare cine este?\n- Dar cînd au văzut pe Iuda\ncum se scuză\ncum oftează\ncunoscură vînzătorul, căci trădarea se trădează!\n\nDar Ioan învățăcelul\ncel mai mult iubit de Dînsul\nrezemat cum sta la Sînu-I,\nneoprit îi vine plînsul:\n- “Doamne, cum putut-a oare trădătorul să Te vîndă,\ncum l-a biruit pe Iuda pofta de argint flămîndă,\ncum l-a cîștigat satana...”\n\n- și-L ruga printre suspine:\nunde mergi Isuse Doamne, ia-ne și pe noi cu Tine!\n\nVineri!\nMiez de zi. Și arde soarele ca niciodată.\nPentru Dumnezeu, o Cruce lumea a găsit răsplată.\nDin cunună și din cuie curg șiroaie lungi de sînge\njos strîngînd în brațe Crucea\nMama lui, Maria, plînge.\nPlînge-alături ucenicul îngropîndu-și fața-n palme\ncînd spre Domnul fariseii scuipă-n hule și-n sudalme.\nȘi privește-n patru laturi peste gloata cea haină\nașteptînd ceilalți apostoli, iar de undeva să vină.\nDar nu-i nimeni...\ngloata urlă,\nDomnul Lui Se roagă-n cuie,\ntrăsnetele cad cu groază -\nși nici unul din ei nu e...\nNici chiar Petru nu mai vine\nsă-L mai vadă Viu o dată...\nȘi curg urme lungi de Sînge\njos în țărna blestemată.\n\nCunoscîndu-și poate-acuma tot păcatul,\ntoată fapta\nplînge tare și se roagă\nrăstignitul cel de-a dreapta.\nSe noptează...\nDintr-o dată soarele și-a stins lumina,\nlîngă Cruce plînge Maica\nși Maria Magdalina,\nvîntul vîjîie puternic,\nIoan strigă cu suspine:\n- unde mergi Isuse Doamne\nia-ne și pe noi cu Tine!\n\nE Duminică...\nȘi zorii ies pe vîrful Căpățînii\ne Duminică\nși-i ziua cea dintîi a săptămînii\nucenicii-nchiși în casă\nstau din noaptea cea de groază\ncînd L-au prins pe-nvățătorul și întruna priveghează,\nn-au gustat din seara-aceea\nnici odihna și nici somnul\nse căiau amar cu toții că L-au părăsit pe Domnul.\nPetru nu putea sărmanul,\nsă-și mai stăpînească plînsul\ncăci de trei ori el pe față s-a fost lepădat de Dînsul...\n\nTrei bătăi răsună-n poartă unde-și plîng cu toții vina,\nși-o femeie intră-n grabă, - e Maria Magdalina:\n- A-nviat Învățătorul, giulgiurile stau grămadă!\ntoți tresar uimiți,\ndoar Petru și Ioan se duc să vadă!\n\nGroapa-i goală\nPetru plînge\nIoan strigă cu suspine:\n- Unde-ai mers Isuse Doamne ia-ne și pe noi cu Tine!\n"
}